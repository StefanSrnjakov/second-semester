UNIVERZA V MARIBORU
FAKULTETA ZA ORGANIZACIJSKE VEDE
Diplomsko delo visokošolskega strokovnega študija Smer informatika v organizaciji in managementu
PROGRAMSKA REŠITEV IZRAČUNA SKLADIŠČNIH
POVRŠIN V PODJETJU ADRIA-MOBIL d.o.o.
Mentor: red. prof. dr. Vladislav Rajkovič Kandidat: Robert Bozovičar Kranj, september 2006

ZAHVALA
Zahvaljujem se mentorju red. prof. dr. Vladislavu Rajkoviču za pomoč in nasvete pri izbiri vsebin in sestavi moje diplomske naloge.
Zahvaljujem se tudi lektorici Katji Pečaver.
Posebna zahvala velja moji ženi Ireni, hčerki Sari in sinu Tilnu, ki so me vzpodbujali v času študija.

POVZETEK
Namen diplomskega dela je prikazati programsko rešitev izračuna skladiščnih površin v podjetju Adria-Mobil d.o.o.. Podjetje se je preselilo v nove poslovne prostore, pred selitvijo pa je bilo potrebno narediti izračun vseh potrebnih logističnih površin v novi tovarni. V skladu s tem izračunom pa se je nakupovala potrebna logistična oprema in logistična sredstva nove tovarne. Programska rešitev izračuna skladiščnih površin je narejena s programskim orodjem Microsoft Access, rešitev pa ponuja tako izračun skladiščnih površin potrebnih za optimalno poslovanje, kakor tudi izračun potrebnih površin glede na načrt tovarne v prihodnje. Poleg izračuna ponuja programska rešitev tudi analize, kot so gibanje zaloge po različnih kriterijih, vezava zalog, spremljanje materialov glede na frekvenco obračanja zalog in ostale analize, vse te analize pa pripomorejo k lažjemu odločanju in sprejemanju odločitev za optimalno vodenje logističnih procesov v našem podjetju.
KLJUČNE BESEDE:
-logistične površine,
-podatkovni model,
-programska rešitev,
-Adria-Mobil d.o.o.,
-Ms Access.
ABSTRACT
The purpose of my diploma work is to show the programme solution for calculation of warehouse area in the company Adria-Mobil d.o.o.. The company has moved to new business offices but before that the calculation of all logistic areas that will be needed had to be made. In accordance with this calculation the logistic equipment and logistic means for the new company were bought. The programme solution for calculation of warehouse area was made with computer programme Microsoft Access. The solution offers the calculation of warehouse areas that are needed for optimal business as well as the calculation of the areas needed according to the plan of the company in the future. Beside the calculation the programme solution also offers analysis such as the movement of stock according to different criteria, binding of stock, observing the materials according to the frequency of stock change and other analysis. All these analysis enable easier solution making for optimal policy making of the logistic processes in our company.
KEYWORDS:
-logistic areas,
-data model,
-programme solution,
-Adria-Mobil d.o.o.,
-Microsoft Access.

KAZALO
1. UVOD ..........................................................................................................2
1.1 Opredelitev problema ........................................................................2 1.2 Metode dela ........................................................................................4
2. PREDSTAVITEV PODJETJA .....................................................................5 3. PODATKOVNI MODEL.............................................................................10
3.1 Zgodovina razvoja podatkovnih zbirk ...........................................10 3.2 Osnove relacijskih zbirk podatkov ................................................11 3.3 Semantični model zbirke podatkov ...............................................14 3.4 Postopek normalizacije zbirke podatkov ......................................16 3.5 Pravila integritete zbirk podatkov..................................................21 3.6 Načrtovanje zbirke podatkov .......................................................222 3.7 Predlagani model ............................................................................23
4. PROGRAMSKA REŠITEV........................................................................27
4.1 Priprava podatkov za programsko rešitev ....................................27 4.2 UPRO – poslovno informacijski sistem Adrie-Mobil d.o.o. .........27 4.3 Vstop v aplikacijo ............................................................................28 4.4 Gibanje zalog...................................................................................29 4.5 Baza za spremljanje embalaž .........................................................34 4.6 Zasedenost regalov.........................................................................36 4.7 Delovna mesta.................................................................................37 4.8 Vezave zalog....................................................................................41
5. KRITIČNI DEJAVNIKI USPEHA ...............................................................45 6. ANALIZA REŠITVE ..................................................................................46 7. ZAKLJUČEK.............................................................................................49 8. LITERATURA............................................................................................50 1. UVOD

1.1 OPREDELITEV PROBLEMA
V preteklem letu je podjetje Adria-Mobil d.o.o. postavilo novo tovarno na novi lokaciji v okolici Novega mesta. Celoten tovarniški kompleks nove tovarne stoji na površini 14 ha, od tega zavzemata proizvodnji in upravni objekt 43000 kvadratnih metrov. Del te površine zaseda tudi področje logistike, ki zajema skladišče, transportne poti, prostor ob delovnih mestih, prostor razbremenilne logistike in skladišče odpreme.
Kljub postavitvi nove tovarne pa je prostor, ki zajema skladiščne površine, manjši za okoli 20 odstotkov glede na staro tovarno. Projekt nove tovarne se je začel pred šestimi leti in že takrat so se začele določevati površine, potrebne za vse službe. Od leta 2000 naprej pa Adria-Mobil d.o.o doživlja rast prodaje, vpeljuje se nove produkte, povečuje proizvodnjo, posledično pa se povečujejo tudi potrebe po površinah. Da bi učinkovito izkoristili predvidene površine za skladiščno poslovanje, je bilo potrebno nakupiti pravo skladiščno opremo, jo primerno razporediti, glede na skladiščno opremo pa je bilo potrebno tudi razporediti materiale. Potrebno je stalno spremljanje ravni zaloge in prilagajanje skladiščnih površin na način, da logistični proces poteka nemoteno in da tovarna posluje brez zastojev v proizvodnem ciklusu.
Za optimalno izkoriščenost skladiščnih površin in za nakup prave skladiščne opreme je bila razvita programska rešitev, ki s svojimi izračuni in analizami omogoča nakup prave skladiščne opreme, obenem pa v realnem času ponuja tudi spremljanje potrebnih površin za skladiščenje materialov v našem podjetju. Za optimalno izkoriščenost skladiščnih površin je bila potrebna tudi dodelava informacijskega sistema za vodenje skladiščnega poslovanja, omenjeni modul informacijskega sistema se je vpeljeval istočasno ob izgradnji nove tovarne. Skladiščne površine ločujemo na več skladišč:
-skladišče vgradnih delov,
-skladišče rezervnih delov,
-skladišče marketinga,
-reklamacijsko skladišče,
-skladišče gotovih izdelkov.
Samo skladišče vgradnih delov pa delimo naprej na naslednja skladišča:
-skladišče repromaterialov (šifra skladišča 200300),
-kooperacijska skladišča,
-skladišče inventurnega naročanja,
-skladišče nevarnih snovi,
-polizdelki.
Naslednji graf prikazuje vrednosti oz. odstotek vgradnih delov posameznega skladišča za izdelavo enega vozila. odstotek vgradnih delov posameznega skladišča za izdelavo enega vozila 39,66% 4,60% 1,78% 44,10% 9,86% kooperacijsko skladišče skladišče inventurnega naročanja skladišče nevarnih snovi skladišče repromaterialov polizdelki

Slika 1: Odstotek vgradnih delov posameznega skladišča
Za novo tovarno so bile že podane informacije o potrebnem skladiščnem prostoru za skladišče nevarnih snovi in za skladišče kooperacijskih partnerjev. Skladišče polizdelkov je na delovnih mestih po tovarni, skladišče inventurnega naročanja pa predstavlja sestavni del skladišča repromaterialov. V naslednji tabeli so navedene površine, predvidene za posamezno skladišče: Skladišče Predvidena površina [m2] Nevarne snovi 150
Skladišče repromaterialov in inventurnega naročanja 5626
Polizdelki Na delovnem mestu Kooperacijsko skladišče 1010 Tabela 1: Predvidene skladiščne površine
Kot je razvidno iz tabele, največji prostorski problem predstavlja skladišče repromaterialov, pa tudi organizacija skladiščnega poslovanja je v tem skladišču najtežja. Skladišče nevarnih snovi je namreč ločeno od ostalih skladišč, skladišče kooperacijskih partnerjev pa posluje po sistemu JIT (Just in time oz. oskrba v zadnjem momentu), kar pomeni zelo nizko zalogo v skladišču, pa tudi vse embalaže so konstantnih dimenzij in količin. Zaradi omenjenih razlogov se bom v nalogi osredotočil na skladišče repromaterialov.

1.2 METODE DELA
Cilj naloge je zagotoviti nakup prave skladiščne opreme in optimalen razpored materialov v skladišču, da bi materialno poslovanje potekalo brez zapletov. Cilj naloge je tudi pomoč pri organizaciji delovnih mest z izračunom prostora na delovnih mestih, ki ga zaseda material, ki vstopa v posamezne končne izdelke. Z uporabo aplikacije pa želimo glede na predvideno količino izdelkov organizirati skladiščno poslovanje v prihodnje, podjetje Adria-Mobil d.o.o. namreč raste, letne količine izdelkov se povečujejo, povečuje se tudi število različnih izdelkov in glede na omenjene rasti pričakujemo, da bo potrebno tudi precej organizacijskih sprememb. S programsko rešitvijo želimo spremljati naslednje rezultate:
-trenutno gibanje celotne zaloge, kot tudi sklopov določenih izdelkov in tudi spremljanje zaloge na ravni ene kataloške številke,
-predvidevanje gibanja zalog v prihodnje,
-vezave zalog po nabavnikih, dobaviteljih, cele zaloge,
-zasedenost skladiščnih površin v paletnih regalih in na talnih odlagalnih mestih,
-zasedenost površin na delovnih mestih,
-obremenjenost blagovnih referentov v skladiščih,
-obremenjenost oskrbovalcev delovnih mest.
Z uporabo domače in tuje literature je cilj sestaviti podatkovni model, iz katerega črpamo podatke, potrebne za zgoraj navedene izračune. Poleg teh virov imam namen uporabiti tudi lastno znanje, pisne in ustne vire, tehnično dokumentacijo in internetne vire, ki mi bodo v pomoč pri izdelavi diplomske naloge. Za učinkovito aplikacijo pa je bilo potrebno pridobiti tudi precej podatkov, ki nam do sedaj niso bili na razpolago. Kot enega ključnih manjkajočih podatkov navajam podatke o embalaži, saj do sedaj namreč ni obstajala nikakršna baza o podatkih o embalaži za materiale, ki vstopajo v proizvodnjo.

2. PREDSTAVITEV PODJETJA
Slovensko podjetje ADRIA MOBIL, d.o.o. iz Novega mesta je razvojno usmerjeno podjetje, ki že 40 let uspešno piše zgodbo razvoja izdelkov za aktivno preživljanje prostega časa. Svoje proizvode tržimo pod blagovno znamko ADRIA in kar 99 odstotkov svoje realizacije prodamo na zahtevne trge zahodne Evrope. S svojimi izdelki smo tako prisotni na vseh trgih od Skandinavije do Grčije.
Na evropskem trgu imamo 6,5-odstotni tržni delež, kar nas uvršča na šesto mesto med najuspešnejšimi evropskimi proizvajalci počitniških prikolic in avtodomov.
Osnovna proizvodna programa podjetja sta program počitniških prikolic in program avtodomov, katerima smo priključili še program mobilnih stanovanjskih enot. V programu počitniških prikolic se na trgu predstavljamo s štirimi serijami (Altea, Adora, Classica, Adiva), ki ponujajo preko 50 različnih tlorisov, program avtodomov pa obsega 5 serij (Stargo, Izola, Coral, Serija 70, Adria Van) z več kot 30 različnimi tlorisi. V vseh teh letih smo proizvedli preko 530.000 počitniških prikolic in avtodomov za evropski trg. Adria-Mobil d.o.o letno proizvede in proda že več kot 13.000 počitniških prikolic in avtodomov, vrednost letne prodaje pa presega 215 milijonov evrov.
Svojo prisotnost na trgih razvitih evropskih držav želimo razširiti tudi na neevropske trge, za kar smo se opredelili tudi v strategiji dolgoročnega razvoja. Izmed neevropskih trgov smo že osvojili Japonsko, v letu 2005 pa se nam je odprla pot tudi v Avstralijo. Število držav, povezanih v Adriino prodajno mrežo, tako nenehno raste, vsako leto pa načrtujemo svojo prisotnost razširiti za vsaj en trg. Dolgoročni cilj razvoja je postati tretji največji proizvajalec vozil za prosti čas v Evropi.
V preteklih letih delovanja smo se uspešno prilagajali dinamičnim spremembam na trgu, pri čemer je obseg prodaje naših produktov rasel hitreje kot trg sam, ki je na programu prikolic v nekaterih letih celo stagniral. Zadnjih deset let podjetje dosega 20-odstotno stopnjo rasti, posebej pa velja poudariti lanskoletne rezultate, ko smo obseg proizvodnje povečali za 25-odstotkov, promet pa smo povečali za več kot 35- odstotkov. Po kazalcih donosnosti in rasti sodimo med deseterico najuspešnejših slovenskih podjetij, z upoštevanjem ostalih pomembnih kazalcev poslovanja pa sodimo med 25 najuspešnejših slovenskih podjetij.
Za letošnje leto smo si kot cilj zadali zmerno, 5-odstotno rast poslovanja, v sklopu 40-letnega jubileja podjetja pa smo že izvedli prenovo celostne podobe podjetja, v okviru katere je bila pred kratkim predstavljena tudi nova spletna stran, vrhunec praznovanja 40-letnice pa bo gotovo otvoritev nove tovarne, ki nam bo omogočala izvajanje dolgoročne strategije zmerne rasti in razvoja. Z vse boljšimi poslovnimi rezultati smo okrepili notranjo stabilnost podjetja, ki je sčasoma omogočila širjenje podjetja navzven in nastala je urejena in stabilna skupina ADRIA MOBIL, v okviru katere deluje danes devet hčerinskih podjetij.
Skupina ADRIA MOBIL ima tako že več kot 1.200 zaposlenih in iz osnovnega programa proizvodnje počitniških prikolic in avtodomov prerašča v skupino proizvajalcev opreme za prosti čas in potovanja. Svoje poslanstvo postati »partner za prosti čas« udejanja preko izvajanja prodajno-servisnih storitev, turističnih storitev, proizvodne dejavnosti in s širjenjem prodajne mreže v tujini. V očeh kupca želi biti Adria-Mobil sinonim visoke kakovosti, užitka in prostosti.
Skupina ADRIA MOBIL je od leta 2004 del poslovnega sistema Autocommerce d.d., holdinga, ki se ukvarja z gospodarjenjem z naložbami. Teh se je nabralo že 38 in so razpršene na pet poslovnih področij, izmed katerih je proizvodnja, katere nosilec je ravno Adria Mobil, dobila izjemno pomembno vlogo. S tem strateškim lastniškim vstopom v družbo je Autocommerce d.d. pridobil na lastni vrednosti in hkrati dal novo vrednost tako lastnemu gospodarskemu profilu kot tudi profilu Adrie Mobil, predstavlja pa tudi smiselno nadaljevanje sicer že večletnega poslovnega sodelovanja obeh družb na novih temeljih.

Poslovni sistem Adria
Poslovne in kapitalske povezave sistema ADRIA ADRIA MOBIL, d.o.o.
Novo mesto
ADRIA PLUS, d.o.o.
Novo mesto
100% AM
ADRIA CARAVAN, d.o.o.
Novo mesto
100% AM
ADRIA CARAVAN Aps
DANSKA 100% AM
PODGORJE, d.o.o.
Šentjernej
98,3% AC,
1,7% zaposleni
FLEETWOOD
CARAVANS LIMITED VELIKA BRITANIJA 100% AM
ADRIA MORE, d.o.o.
HRVAŠKA 100% AM
ADRIA EVENT, d.o.o.
Novo mesto
75% AM
ADRIA MOBIL CH,
GmbH
ŠVICA 100% AM
ADRIA STAR, d.o.o.
HRVAŠKA 100% AM
Slika 2: Poslovne in kapitalske povezave Vir: UDOK, nadzor in upravljanje dokumentacije Odvisne družbe Adrie Mobil PODGORJE, d.o.o. Šentjernej
Družba PODGORJE, d.o.o. Šentjernej je v 98,6-odstotni lasti ADRIE CARAVAN d.o.o. Novo mesto, 1,7-odstotni delež pa imajo zaposleni oz. bivši zaposleni.
Poslovno je družba neposredno vezana na ADRIO MOBIL in je dobavitelj - kooperant za pohištvene elemente, katere ta vgrajuje v proizvode. Večino proizvodov proda ADRII MOBIL, ostalo pa drugim kupcem, večinoma v tujini.
Osnovni cilj družbe v sezoni 2006 je nemotena in popolna oskrba Adrie Mobil s pohištvenimi elementi. Rezultat je načrtovan v višini 1.023 tisoč evrov.

Adria Plus,d.o.o. Novo mesto
Družba ADRIA PLUS, d.o.o. je obvladovana družba in je v 100-odstotni lasti ADRIE MOBIL d.o.o.. Družba je še vedno v fazi stabilizacije in definiranja poslovnih dejavnosti. V letu 2003 je prodajala in servisirala osebna vozila iz programa FLAR.
V letu 2004 je postala še pooblaščen prodajalec in serviser za vozila Hyundai in Opel ter pridobila status posrednika turističnih storitev. V letu 2005 pa bodo aktivnosti usmerjene tudi v iskanje dodatnih programov v zvezi s programom in blagovno znamko ADRIA (turistična dejavnost skupaj z družbo ADRIA MORE, d.o.o.
HR in drugo). Cilj družbe v sezoni 2006 je opravljanje popolnega servisa za celotni sistem Adria. Z rastjo Adrie Mobil pa se bo povečal tudi obseg storitev Adrie Plus.
Adria CARAVAN, Aps Danska
Družba je v popolni lasti družbe ADRIA MOBIL in opravlja trženje proizvodov ADRIA na lokalnem trgu. Namen družbe je ohranjanje vodilne vloge blagovne znamke ADRIA na lokalnem trgu.. Tudi v letu 2006 bo nadaljevala aktivnosti povečanja obsega storitev na trgu in z uravnavanjem bilance sredstev in virov s tem, da bomo ohranjali enako raven naložb in kapitala (usklajena prva podbilanca). Cilj družbe v sezoni 2006 je ohranitev prvega mesta pri prodaji prikolic na lokalnem trgu.
Adria CARAVAN, d.o.o. Novo mesto
Družba ADRIA CARAVAN d.o.o. Novo mesto je lastnik osnovnih sredstev oz. predvsem nepremičnin na sedanji lokaciji in lastnik poslovnih prostorov, ki jih večinoma najema ADRIA MOBIL. Cilj poslovanja kot najemodajalca je dosegati rezultat na ravni pozitivne ničle. Nadaljnje odločitve bodo sledile doseganju optimalnih poslovnih učinkov sistema ADRIA MOBIL. Glede na to, da bo družba dolgoročno izgubila vlogo lastnika nepremičnin, bo to pomenilo morebitno ukinitev ali pa prevzem izvajanja enega od programov v sistemu.
Adria More, d.o.o. Hrvaška
Družba je bila ustanovljena v začetku leta 2003 in je v popolni lasti družbe ADRIA MOBIL. Poslovno področje in program, s katerim se ukvarja, je dajanje proizvodov ADRIA v prodajo in najem oz. Čarter, s ciljem razširiti program in ugled blagovne znamke ADRIA s turističnim programom. V sezoni 2006 bodo aktivnosti usmerjene v povečanje ponudbe iz programa nudenja storitev za prosti čas, tudi z organiziranjem prodaje in storitev v kampih (lastnem v Pakoštanih in v drugih najetih).
Cilj družbe v sezoni 2006 je popolna tržna in finančna konsolidacija na lokalnem trgu.
Fleetwood Caravanc, Ltd Velika Britanija
To je leta 2003 kupljeno proizvodno podjetje s sedežem v Angliji. ADRIA MOBIL je v letu 2004 odkupila 50-odstotni delež in postala 100-odstotni lastnik podjetja, ki proizvaja in prodaja prikolice višjega cenovnega razreda. Osnovna aktivnost podjetja v sezoni 2006 je pospešena širitev prodaje proizvodov programa ADRIA na britanskem trgu in ob ohranjanju programa pod blagovno znamko Fleetwood v obstoječi ali spremenjeni proizvodnji.

Adria Mobil Schweiz, Gmbh Švica
Konec leta 2003 je družba ADRIA MOBIL ustanovila lastno podjetje v Švici, ki je v njeni popolni lasti. Osnovni namen ustanovitve je bil konsolidacija prodajnih aktivnosti na lokalnem trgu. Družba se bo ukvarjala predvsem s trgovanjem produktov za prosti čas iz programa ADRIA (prikolice, avtodomi, plovila in drugi artikli za potovanje in kampiranje)
SSkkuuppnnaa pprrooddaajjaa ((kkoolliiččiinnsskkoo)) 3.5203.523 4.320 5.151 5.989 7.772 8.883 9.720 10.549 13.328 0
1995 1996 1997 1998 1999 2000 2001 2002 2003 ocena 2004 Year
Slika 3: Skupna prodaja (količinsko) Vir: interni viri -plan in analize
Z grafa je razvidno, da prodaja raste, kar je tudi vizija podjetja – postati eden od vodilnih evropskih proizvajalcev proizvodov za prosti čas. Glavni poslovni cilj podjetja je 5-odstotna rast prodaje in z njo povezana zmerna rast prihodkov, povečanje tržnega deleža na primarnih in sekundarnih trgih, okrepitev svojega položaja med vodilnimi podjetji v panogi in povečanje poslovnega ugleda podjetja in ugleda blagovne znamke Adria in Adriatik.

Število zaposlenih
1996 1997 1998 1999 2000 2001 2002 2003 ocena 2004 plan 2005 Rast 214 262 278 362 464 791 771 540 654 583 0
Slika 4: Število zaposlenih Vir: interni viri -plan in analize
Zaposleni so ključni dejavnik dolgoročnega uspeha, zato je Adria Mobil zavezana interesom svojih zaposlenih; omogoča jim stalni osebni in poklicni razvoj ter zadovoljevanje socialnih in socioloških potreb. V podjetju je zaposlenih skoraj 800 ljudi in vsem je omogočeno pridobivanje novih znanj, potrebnih za delo in njegovo uporabo v vsakdanjem poslovnem življenju.
Adria Mobil vlaga tudi v rodove, ki prihajajo, saj ima razvit sistem štipendiranja tako dijakov kot študentov z različnih strokovnih področij. Na področju razvoja človeških virov v Adrii Mobil sledimo motu: »Odličnost podjetja bo rezultat delovanja zadovoljnih zaposlenih.«

3. PODATKOVNI MODEL
3.1 ZGODOVINA RAZVOJA PODATKOVNIH ZBIRK
Ko se je računalniško programiranje v poslovnem svetu popolnoma razmahnilo, se je kmalu pokazalo, da bo njegova osnovna značilnost delo z velikimi količinami podatkov. Podatki pa niso neka amorfna zmes dejstev, ampak imajo strukturo. Na začetkih programiranja za poslovne aplikacije se je ta struktura tesno prepletala s programi, napisanimi za njihovo obdelavo. Po eni strani je bila včasih nepregledna množica datotek s podatki, po drugi strani pa program, ki jih je včasih obdeloval tudi po več hkrati. Ko se je spremenila struktura podatkov, je to dosledno povzročilo obsežne spremembe v programih. Datoteke so sicer imele svojo strukturo – podatke se je dalo za vsak zapis najti na istem mestu, a ko je bilo treba povečati prostor za podatek, spremeniti obliko njegovega zapisa ali pa ga premestiti na drugo mesto v datoteki ali celo v drugo datoteko, je to povzročilo verigo sprememb v vseh programih, ki so tako spremenjeno datoteko upravljali. Velik del človeških virov, s katerimi bi sicer lahko razvijali nove aplikacije, je bil namenjen vzdrževanju starih. Z rastjo informacijskih sistemov so se potrebe po programerjih vzdrževalcih nezadržno večale.
Zato do spoznanja, da bi nekakšna ločitev podatkov od programov prinesla olajšanje pri takšem, vedno zahtevnejšem delu, ni bilo daleč. Napori v tej smeri so prinesli rešitev v obliki zbirk podatkov. Te so se začele pojavljati v različnih oblikah. Iz prvotnih ploskih datotek so nastale datoteke s podatki, razvrščenimi v drevesno – hierarhično strukturo, drugi so spet poskušali s sestavo v obliki mrež. Pravi razmah pa so zbirke podatkov doživele po odkritju relacijske strukture podatkov leta 1970.
Z zbirkami podatkov seveda programi niso bili v resnici ločeni od podatkov, saj programi ne morejo brez podatkov. Pomembno je bilo dejstvo, da se po novem programi niso več ukvarjali s podrobnostmi pridobivanja podatkov iz zbirke. To je bilo prepuščeno sistemu za upravljanje zbirk podatkov (angl. Data Base Management System ali s kratico DBMS). Prej se je moral program pri obdelavi ukvarjati z vsemi podrobnostmi postopka črpanja podatkov iz datotek, v katerih so bili shranjeni.
Datotek je bilo veliko in ravnanje z njimi zapleteno. Po novem pa so se datoteke ponavadi združile le v eno enoto, ki je vsebovala celotno zbirko. Program, ki je želel določene podatke, je le sporočil sistemu za upravljanje zbirke podatkov, kaj natančno želi. Njemu je prepustil, kako se bo dokopal do želenih podatkov.
V računalništvu je izjemno pomemben pojem vmesnika. Tak vmesnik je na primer grafično okolje programa Windows. Osnovna naloga vmesnika je prevajanje in pretvarjanje informacije iz ene oblike v drugo. Računalnik je z vsemi svoji podatki in elektroniko za človeka zelo neprijazno okolje. Ljudje nismo ustvarjeni za to, da bi si zgradili predstavo o informaciji na osnovi magnetnih zapisov in hitrih električnih impulzov. Pa tudi nasprotno je res. Z besedo in gibom, kaj šele z mislijo, računalniku ne moremo (vsaj za zdaj) neposredno dopovedati, kaj od njega želimo. Zato obstaja med obema vmesnik, ki pretvarja impulze v besedila in slike v eni smeri in naše gibe
– pomislimo na delo s tipkovnico in miško - v drugi smeri. Za uporabnika je pomembno, da bo pri kakršni koli spremembi v računalniku (na primer, ko je vanj vgrajen drug pomnilniški medij, na katerem bodo podatki tudi drugače zapisani), na zaslonu še vedno gledal enako sliko in da bo računalniku na enak način delil ukaze.

3.2 OSNOVE RELACIJSKIH ZBIRK PODATKOV
Relacijske zbirke podatkov so omogočile vzoren vmesnik med programi in podatki.
Ne glede na to, ali je zbirka nameščena v računalniku z operacijskim sistemom Windows ali pa Unix, ali je na disku ali zgoščenki, ali je izdelovalec programske opreme zanjo Microsoft ali Oracle, iz programa lahko vedno posegamo po njej na enak način.
Access je sodoben relacijski sistem za upravljanje s podatki. Enostavno izdelavo zbirke podatkov v Accessu nam omogoča čarovnik. Čarovnik za izdelavo tabel odstrani veliko težav in dvomov, ki jih imamo kot začetniki pri nastajanju zbirk podatkov. Zelo nam olajša delo, žal pa zastre veliko tistega, kar je pri nastajanju zbirke podatkov dobro vedeti, ko pa gre za zapletenejše primere obdelave podatkov, pa celo nujno vedeti.
Bistvene značilnosti zbirk podatkov so, da so v njih shranjeni podatki na tak način, da nam je olajšano:
-dodajanje, brisanje in spreminjanje podatkov ter
-prikazovanje podatkov na različne načine.
Glavni besedi, ki se uporabljata v zvezi z zbirkami podatkov, sta struktura in relacija.
Obe določata obliko shranjevanja podatkov. Pri majhni množini različnih podatkov je razmeroma lahko poiskati primerno obliko za zbirko podatkov. Pomembno pa je seveda, da zbirko obvladujemo tudi pri večji količini raznovrstnih podatkov in da znamo predvsem presoditi, ali bo načrtovana zbirka učinkovito služila svojemu namenu.
Recimo, da želimo imeti pregled nad izdelki, ki jih vgrajujemo v različnih proizvodnih oddelkih, in njihovimi dobavitelji. Podatke o tej dejavnosti lahko razvrstimo v tabelo, sestavljeno iz več stolpcev. Stolpce imenujemo zapovrstjo z lastnostmi, katerih vrednosti bomo hranili v zbirki, v vrstice pa te vrednosti zapisujemo. Ker nas trenutno zanimajo podatki o izdelkih in dobaviteljih, bi tabela lahko bila taka: Sifra izdelka
Opis Mesto vgradnje Dobavitelj Naslov dobavitelja Cena
1 Cev Proizvodnja 1 Plastoform Šmarjeta 8500 1 Cev Proizvodnja 2 Plastoform Šmarjeta 8500 1 Cev Proizvodnja 3 Plastoform Šmarjeta 8500 2 Blatnik Proizvodnja 1 Plastoform Šmarjeta 15000 3 Kolo Proizvodnja 1 Novoles Straža 10000 4 Postelja Proizvodnja 1 Plastoform Šmarjeta 25000 Tabela 2: Primer tabele za pregled nad izdelki
Tabelo zapišemo na primer kar v Wordov dokument. Z dodatnimi izdelki in dobavitelji se bo tabela sicer podaljševala, vendar bo še vedno služila svojemu osnovnemu namenu – pregledu nad izdelki in podjetji, ki nam jih dostavljajo.
V tem primeru gre za preprosto strukturo podatkov in vendar lahko že pri njej hitro zaznamo nekatere pomanjkljivosti predstavitve vseh podatkov v takšni ploski tabeli.
Predvsem opazimo, da se podatki ponavljajo. Za vse izdelke, ki jih dobavlja isti dobavitelj (npr. Plastoform), se v tabeli ponovijo vsi njegovi podatki o imenu in naslovu. Čeprav vidimo upravičenost, da pri vsakem izdelku zapišemo ime dobavitelja in naslov, bode v oči ponavljajoče se zapisovanje njegovega naslova.

Vsakomur je jasno, da je z izbranim dobaviteljem določen tudi njegov naslov. Zakaj bi morali to povezavo v tabeli nenehno ponavljati? Takemu nepotrebnemu ponavljanju podatkov pravimo redundanca. Zaželeno je, da čim več redundance odpravimo. Če trenutno ne najdemo drugega razloga za to, je eden prav gotovo prihranek prostora (večja tabela – večji Wordov dokument).
Pri odpravljanju redundance se obnese razdelitev osnovne ploske tabele na več tabel. V prejšnjem primeru razdelimo plosko tabelo na dve manjši: tabelo izdelkov in tabelo dobaviteljev.
Sifra izdelka Opis Mesto vgradnje
Dobavitelj Cena
1 Cev Proizvodnja 1 Plastoform 8500 1 Cev Proizvodnja 2 Plastoform 8500 1 Cev Proizvodnja 3 Plastoform 8500 2 Blatnik Proizvodnja 1 Plastoform 15000 3 Kolo Proizvodnja 1 Novoles 10000 4 Postelja Proizvodnja 1 Plastoform 25000 Tabela 3: Tabela Izdelkov
Dobavitelj Naslov Plastoform Šmarjeta Novoles Straža
Tabela 4: Tabela dobaviteljev
S tem ukrepom smo ponavljajoče se navajanje istih podatkov precej zmanjšali.
Pravzaprav je ostalo le še podvojeno navajanje imena dobavitelja v obeh tabelah.
Redundance ne moremo povsem odstraniti, če želimo ohraniti povezave med podatki. Med izdelki in dobavitelji takšna relacija prav gotovo obstaja, saj vsak dobavitelj dostavlja izdelke oziroma izdelek prihaja od dobavitelja. Zato smo tabelo čisto na začetku sploh sestavili. Če bi v začetni tabeli uvedli evidenco tudi nad dobaviteljevim telefonom, pošto, poštno številko, državo itd, bi bilo v njej toliko več podvojenih podatkov, in pridobitev z uporabo dveh tabel namesto ene bi bila toliko večja. Z razdelitvijo nismo izgubili nobenega podatka. Če nas zanima, katere izdelke dobavlja podjetje Plastoform, je treba samo v levi tabeli poiskati vrstice, v katerih je zapisano ime tega dobavitelja.
Z razdelitvijo na več tabel se rešimo še nekaterih dodatnih težav in pomanjkljivosti, ki jih imenujemo kar anomalije.
Anomalija večkratnih vrednosti
Vzemimo pod drobnogled levo tabelo (tabelo izdelkov) in predvidimo, da neki izdelek vgrajujemo v večih proizvodnih obratih. V tem primeru bi morali v stolpcu »Mesto vgradnje« za izbran izdelek vpisati nekje eno mesto, drugje pa več mest, ločenih med sabo na primer z vejico. Druga možnost bi bila, da bi za vsak izdelek, ki ga vgrajujemo na večih mestih, tolikokrat tudi zapisali vrstico izdelka in v vsaki od njih drugo mesto vgradnje. Še ena možnost je ta, da bi za mesto vgradnje v tabeli izdelkov predvidele več stolpcev – na primer 3. Kjer bi bilo za kak izdelek le eno mesto vgradnje, bi bila dva stolpca prazna, če pa bi bilo teh mest več kot 3, bi bili pa spet v zadregi, ker vseh ne bi mogli vpisati.

Vse našteto so rešitve, vendar nam nobena ni prav všeč, saj bi se moral program, ki bi pregledoval tabelo izdelkov, vsaj pri nekaterih ukvarjati z načinom zapisa podatkov. Tako bi pri eni moral pregledovati, kateri stolpci so prazni, pri drugi pa bi se morali ukvarjati z ločilom med naštetimi mesti vgradnje. S tem bi prekršili osnovno načelo, naj bodo programi neodvisni od podatkov. Najbolj nam je pravzaprav všeč različica s ponovljenimi vrsticami, če ne bi bilo pri tem velike redundance. Vendar nam tu ponovno priskoči na pomoč razdelitev na več tabel. To nam je posebej všeč, ker nam ostajajo le stolpci in vrstice in nič se nam ni treba ukvarjati z notranjo strukturo celic ali s številom enako pomenskih celic v tabeli. Primerna razdelitev prejšnje tabele izdelkov je naslednja.
Šifra Mesto vgradnje 1 Proizvodnja 1 1 Proizvodnja 2 1 Proizvodnja 3 2 Proizvodnja 1 3 Proizvodnja 1 4 Proizvodnja 1 Sifra izdelka
Opis Dobavitelj Cena 1 Cev Plastoform 8500 2 Blatnik Plastoform 15000 3 Kolo Novoles 10000 4 Postelja Plastoform 25000
Tabela 5: Odstranitev večkratnih vrednosti
Tabelo izdelkov smo razdelili na dve novi: v eni so osnovni podatki o izdelkih, v drugi podatki o mestih vgradnje za posamezne izdelke.
Anomalija pri posodabljanju
Če bi se spremenil naslov dobavitelja Plastoforma, bi ga morali v začetni tabeli spremeniti v vseh vrsticah, kjer se ta dobavitelj pojavi. V ločeni tabeli dobaviteljev pa to storimo le na enem mestu. Tako je ta pomanjkljivost odpravljena.
Anomalija pri dodajanju
Če bi začeli poslovati z novim dobaviteljem, a od njega še ne bi kupili nobenega izdelka (radi bi ga imeli le v evidenci), bi njegove podatke lahko vnesli v začetno tabelo le tako, da bi vse stolpce s podatki o izdelku pustili prazne. To bi od programa za obdelavo podatkov ponovno zahtevalo posebno obravnavo, kadar bi naletel na tako vrstico. Vsekakor spet nič kaj privlačna rešitev, ker mora program obravnavati posebne primere v zbirki podatkov – neodvisnost programa je okrnjena. V zbirki podatkov, kjer so dobavitelji ločeni v svoji tabeli, pa ni težav, saj vpis novega dobavitelja ni pogojen z istočasnim vpisom izdelka.

Anomalija pri odstranjevanju
Tisti hip, ko bi iz začetne tabele odstranili vse vrstice za kak izdelek (recimo, da ga za nekaj časa ne rabimo več), bi zgubili informacijo o tem, kdo ga dobavlja in kje se ga montira. V razdeljeni zbirki podatkov bi sicer upravičeno izginila vrstica o izdelku, podatki o njegovem dobavitelju in o mestih vgradnje pa bi se ohranili.
Iz vsega navedenega sledi, da dobimo z ureditvijo zbirke podatkov v obliki primerno struktuiranih tabel zelo učinkovito sredstvo, ki omogoča doseganje ciljev, ki smo si jih pri zbirkah podatkov zastavili na začetku. Zbirkam, ki jih tvorimo na prikazan način in upoštevajoč še dodatna načela, pravimo relacijske zbirke podatkov.
Relacijske zbirke podatkov je zasnoval leta 1970 E. F .Codd, ki je bil tedaj zaposlen v podjetju IBM. Relacijski model zbirk podatkov sloni na dveh matematičnih disciplinah – teoriji množic in matematični logiki in se ima ravno temu zahvaliti za svoj uspeh. Osnovna misel v ozadju tega modela je preprosto dejstvo, da se da zbirko podatkov učinkovito predstaviti v obliki množice med seboj povezanih tabel.
Relacijski model predstavlja danes optimalno organizacijo podatkov v zbirki podatkov iz naslednjih razlogov:
-omogoča učinkovit vnos, spreminjanje in brisanje podatkov ter črpanje informacije, pregledovanje in izdelavo poročil,
-ker model temelji na strogo definiranem matematičnem modelu, so rezultati posegov v njem natančno določeni,
-model v neki meri omogoča samodokumentacijo, ker so podatki shranjeni v zbirki in ne v aplikaciji, ki jih uporablja. Sistemi za upravljanje relacijskih zbirk podatkov vsebujejo t. i. podatkovne kataloge. To so na enak, relacijski, način organizirani podatki o podatkih (metapodatki), ki jih vsebuje zbirka,
-ker se sestoji iz množice tabel, je razmeroma lahko izvajati spremembe in prilagoditve v organizaciji in strukturi zbirke podatkov.
3.3 SEMANTIČNI MODEL ZBIRKE PODATKOV
Čeprav lahko teorijo relacijski zbirk podatkov predstavimo na strogo matematičen in zato abstrakten način, lahko izberemo lažjo in nazornejšo pot. Zbirka podatkov je v izdelani obliki vedno nekaj konkretnega. Dokler ni bilo računalnikov, je to lahko bila preprosta kartoteka na kartonskih karticah, ali pa množica dokumentov, spetih v mapo. V računalniški dobi je zbirka podatkov datoteka, zapisana na medijo za trajno shranjevanje.
V zbirki podatkov hranimo informacijo o določenih vrstah stvari. To so lahko resnično nežive stvari, lahko pa tudi osebe ali celo dogodki. V prej navedenih tabelah tako obravnavamo med drugim izdelke, kupce, dobavitelje, naročila itd. Vsaka vrsta reči, ki jo obravnavamo, se od drugih razlikuje po naboru lastnosti, ki nas v danem primeru zanimajo. Dobavitelji imajo na primer naslov, telefonsko številko, e-pošto, izdelki ceno, količino, dobavitelja itd. Nabor lastnosti je tisto, kar obravnavane stvari loči med sabo.
Na področju zbirk podatkov uporabljamo posebno izrazoslovje. Tako rečem pravimo entitete, njihovim lastnostim pa atributi. Če dobro premislimo, moramo biti pravzaprav natančni. V vsakdanjem pogovoru nam beseda stranka lahko pomeni enkrat stranko kot zvrst (na primer delamo z velikim številom strank) ali pa čisto določen primerek stranke (npr., ko rečemo, da Janez redno plačuje svoje račune).

Zato tudi pri zbirkah podatkov poznamo izraz za skupno poimenovanje stvari iste vrste. To je entitetni razred. Entiteni razred je abstrakten pojem. Ne označuje nobene stranke posebej. Ker je določen z naborom lastnosti, gre pri njem za opis vseh strank, ki so mogoče. Entitetni razred ima svoje ime (stranke) in nabor atributov (na primer naziv, naslov, telefonsko številko). Entitetni razred ne pove ničesar o konkretnih strankah. Te nastopijo šele takrat, ko začnemo v zbirko podatkov uvrščati posamezne primere strank, s katerimi poslujemo in ki imajo čisto določene vrednosti atributov. Ko določimo, kateri so atributi entitetnega razreda stranke, s tem postavimo pravilo, kako bodo ti primerki videti: vsak od njih bo imel določene vrednosti za tri lastnosti (na primer naziv, naslov in telefonsko številko), tiste, ki pripadajo neki dejanski stranki v realnem svetu. Tako stranko bo predstavljal v zbirki.
Število primerkov se bo množilo, vsi pa bodo predstavljali t. i. entitetno množico strank.
Prav gotovo je pomembno, kako izberemo atribute za entitetni razred. Atributi služijo v relacijski zbirki podatkov trem namenom:
-atribut uporabimo, da o posamezni entiteti pove kaj koristnega s stališča aplikacije, ki jo gradimo. Ime in priimek zaposlenega ter njegov naslov sta pomembna, da lahko enega zaposlenega ločimo od drugega, ali da vsakemu pošljemo obvestilo na dom.
-atribute uporabljamo, da entitete ločimo med seboj. Če bi imel entitetni razred zaposlenih samo atribut ime, ne pa tudi priimka, bi kmalu zašli v težave, ko bi morali ločevati med seboj zaposlene z enakimi imeni. Entitete se ločijo med seboj včasih že z vrednostmi enega samega atributa, drugič pa jih je za ločevanje med njimi potrebnih več.
-atributi so pomembni pri določanju relacij med posameznimi entitetnimi razredi.
Vsekakor moramo entitete ločevati med seboj. Kaj bomo izbrali za atributno množico, ki bo enolično razlikovala entitete med seboj, je včasih precej subjektivna ocena. Tako lahko zagovarjamo stališče, da atributi priimek, ime in datum rojstva resnično enolično določajo zaposlenega. Kako pa bomo to zagotovili v prihodnosti, pa ostaja odprto vprašanje. Pri izbiri atributov za namene ločevanja med entitetami imamo proste roke. Če ne ustreza ena podmnožica atributov, izberemo drugo. Težko si je zamisliti primer, ko priimek, ime, naslov in telefon zaposlenega ne bi enolično določali. Podobnih naborov je seveda še več. Vsakega od tistih naborov, ki na osnovi svojih vrednosti omogočajo enolično določitev entitete, imenujemo superključ.
Ko izbiramo kandidate za superključe, je za enolično določitev entitete kak atribut pogosto preveč. Če pri vseh superključih, ki smo jih našli za kak entitetni razred, iz nabora odvzamemo take, ki na enoličnost ne vplivajo – drugače rečeno, preostali nabor še vedno enolično določa entitete – dobimo množico t. i. kandidatnih ključev.
Kandidatni ključ je neke vrste minimalni ključ, ki tako na najbolj ekonomičen način enolično določa entitete v entitetni množici. Za zaposlene sta kandidatna ključa enotna matična številka zaposlenega (EMŠO) ali pa kombinacija priimka, imena in datuma rojstva. Izmed vseh kandidatnih ključev se bomo navsezadnje odločili za enega. Tega bomo imenovali primarni ključ entitetnega razreda. Če primarni ključ tvori le en atribut, govorimo o preprostem primarnem ključu. Če ključ sestavlja več atributov, je sestavljen. EMŠO je preprost ključ, priimek, ime in datum rojstva pa je sestavljen ključ.
Med entitetnimi razredi pa moramo vzpostaviti tudi povezave oziroma relacije.
Relacije med entitetnimi razredi pa so lahko treh vrst.

Relacija ena proti mnogo je najbolj običajna vrsta relacije. V relaciji »ena proti mnogo« ima lahko zapis iz tabele A veliko ujemajočih se zapisov v tabeli B, zapis iz tabele B pa ima lahko samo en ujemajoči se zapis v tabeli A.
Relacija mnogo proti mnogo; pri tej relaciji ima zapis iz tabele A veliko ujemajočih se zapisov v tabeli B, prav tako pa ima lahko tudi zapis iz tabele B veliko ujemajočih se zapisov v tabeli A. Ta vrsta relacije je mogoča samo, če določimo tretjo tabelo (z imenom stična tabela), katere primarni ključ (primarni ključ: eno ali več polj (stolpcev) z vrednostmi, ki enolično identificirajo vsak zapis v tabeli.) ne dovoli ničelnih vrednosti in mora vedno imeti enoličen indeks. Primarni ključ se uporablja za povezovanje tabele s tujimi ključi v drugih tabelah. Sestavljen je iz dveh polj – tujih ključev (tuji ključ: eno ali več polj v tabeli (stolpcev), ki se sklicujejo na polje ali polja primarnega ključa v drugi tabeli. Tuji ključ kaže na relacije med tabelami.) iz tabel A in B. Relacija »mnogo proti mnogo« sta v resnici dve relaciji »ena proti mnogo« s tretjo tabelo.
V relaciji »ena proti ena« ima lahko vsak zapis iz tabele A samo en ujemajoči se zapis v tabeli B, vsak zapis iz tabele B pa lahko ima samo en ujemajoči se zapis v tabeli A. Ta vrsta relacije ni pogosta, saj bi bila večina informacij, ki so v relaciji na ta način, v eni tabeli. Relacijo »ena proti ena« lahko uporabimo, če želimo razdeliti tabelo z mnogo polji, če želimo iz varnostnih razlogov izolirati del tabele ali če želimo shraniti informacije, ki se nanašajo samo na podmnožico glavne tabele.
3.4 POSTOPEK NORMALIZACIJE ZBIRKE PODATKOV
Relacijska zbirka je povsem določena z naborom tabel, ki jo sestavljajo, s strukturo posameznih tabel (kateri stolpci so v posamezni tabeli, kaj spada v njen primarni ključ) in z relacijami med njimi – to je s pari, tuji ključ v eni tabeli in ustrezni primarni ključ v drugi.
Ko začnemo načrtovati zbirko podatkov, smo predvsem preplavljeni z množico podatkovnih elementov – atributov najrazličnejših entitet, ki jih bomo morali razvrstiti v tabele. Na nek način vedno začnemo s plosko tabelo. Glavno vprašanje je, kako razvrstiti atribute v tabele, da bo zagotovljena optimalnost zbirke podatkov.
Določanje strukture zbirke podatkov je deloma znanost in deloma umetnost. Navdih nam pravi, da bomo v tabeli združevali atribute entitete, ki naj jo ta tabela predstavlja. To je na primer oseba, predmet in dogodek iz poslovnega sveta, v katerem bomo uporabljali zbirko podatkov. S tem načelno ni posebnih težav, so pa nekoliko večje, če gre za obsežnejšo zbirko podatkov. Poleg grupiranja atributov tabele nam ostane še določitev primarnih in tujih ključev, ki bodo povezali tabele v relacije.
Zbirko podatkov spravljamo v red postopoma z uporabo t. i. normalizacije. To je zaporedje spreminjanja struktur tabel in preverjanja, ali nove tabele ustrezajo predpisanim pogojem. Z vsakim korakom dobimo primernejšo strukturo zbirke, dokler ne dosežemo stopnje, ko so izpolnjeni vsi potrebni pogoji. Bistvo normalizacije je v postopnem odpravljanju nepravilnosti v zgradbi zbirke. Vsaka relacijska zbirka je namreč lahko v eni od več normalnih oblik. To so:

-prva normalna oblika,
-druga normalna oblika,
-tretja normalna oblika,
-četrta normalna oblika,
-peta normalna oblika.
V največ primerih zadostuje, da zbirko podatkov pretvorimo v tretjo normalno obliko.
Na začetku najbrž zbirka podatkov, ki je tedaj le skupek med seboj nepovezanih tabel, ni niti na najnižji stopnji. Z nekoliko prakse pa pogosto že na začetku dosežemo, da ima zbirka vsaj naslednje lastnosti:
-vsaka tabela opisuje samo eno entiteto,
-nobena vrstica v poljubni tabeli ni podvojena – z drugimi besedami, v tabeli že obstajajo vsaj kandidatni ključi, če se ne odločimo že kar za primarnega.
Ko so v zbirki tabele s temi lastnostmi, je začetek dela preprostejši, to pa ni potreben pogoj za uspešno normalizacijo zbirke podatkov.
Prva normalna oblika
Na začetku najprej povejmo, da je zbirka v normalni obliki, če so v tej obliki vse tabele, ki jo sestavljajo. V resnici gre pravzaprav za normalizacijo tabel.
Tabela ima prvo normalno obliko, če so vsi njeni stolpci nedeljivi, drugače rečeno: v vsaki njeni celici je samo en podatek. Spodaj prikazana tabela ni v prvi normalni obliki.
IDNaročila IDKupca Naročeno 10 ALFA 3 blatnik, 5 kolo
Tabela 6: Primer nenormalizirane tabele
Tabela 6 vsebuje tri stolpce (IDNaročila, IDKupca, Naročeno). V zadnjem je podatek, da sta v naročilu dva izdelka. Pri takem zapisu je težko priti do informacije, kateri posamezni izdelek je bil naročen in v kakšni količini. Razlog tiči v tem, da smo vso informacijo o naročenih izdelkih stlačili v le en stolpec. Težavo bi lahko začeli reševati tako, da bi najprej količino izdelka in njegovo vrsto zapisali v ločena stolpca in uporabili toliko parov stolpcev, kolikor je v naročilu izdelkov. Za prejšnji primer bi dobili tabelo, prikazano spodaj.
IDNaročila IDKupca Količina1 Naziv1 Količina2 Naziv2 10 ALFA 3 blatnik 5 Kolo
Tabela 7: Ločitev podatkov v stolpce
Zdaj vsak stolpec resnično vsebuje le en podatek, vendar že od prej vemo, da to ni dobro. V tabeli imamo t. i. ponavljajoče se skupine (količina, naziv). Ponavljajočih se skupin se rešimo tako, da vsak par (količina, naziv) zapišemo v svojo vrstico, vendar moramo potem poskrbeti za enoličnost (nepodvojenost vrstic) v tabeli, saj včasih nimamo zagotovila, da naročilo ne bo vsebovalo dveh postavk z istim izdelkom in enako količino. To najlažje dosežemo z dodatnim poljem, na primer zaporedno številko postavke v naročilu.

IDNaročila IDKupca ZapŠtevilka Količina Naziv 10 ALFA 1 3 Blatnik 10 ALFA 2 5 Kolo
Tabela 8: Tabela v prvi normalni obliki
V tej tabeli so podatki v vsakem stolpcu nedeljivi – pravimo jim atomarni – ni pa tudi ponavljajočih se skupin. V tako prikazanem naročilu imamo lahko toliko postavk, kolikor želimo. V tabeli izberemo primarni ključ (to je tisti minimalni ključ, po katerem se vse vrstice v tabeli ločijo med seboj). V taki tabeli bi bil primarni ključ lahko sestavljen iz stolpcev IDNaročila in ZapŠtevilka. Tabela je sedaj v prvi normalni obliki.
Druga normalna oblika
Tabela je v drugi normalni obliki, če je v prvi, hkrati pa je vsak stolpec, ki ni del ključa, funkcionalno odvisen od celotnega primarnega ključa. Tabela v drugi normalni obliki hrani v vsaki vrstici podatke le o eni stvari in vsak njen atribut je določen s celotnim primarnim ključem.
IDNaročila IDKupca ZapŠtevilka IDIzdelka Količina Naziv 10 ALFA 1 35 3 Blatnik 10 ALFA 2 42 5 kolo
Tabela 9: Primer tabele z neključnimi podatki
V tabeli so podatki o naročilih. Primarni ključ tabele je sestavljen iz stolpcev IDNaročila in ZapŠtevilka. Če si ogledamo neključne stolpce po vrsti, najprej ugotovimo, da stolpec IDKupca ni funkcionalno odvisen celoten primarni ključ tabele, ampak že ena njegovih komponent, namreč stolpec IDNaročila, saj je z izbrano številko naročila stranka že enolično določena. Naša poslovna odločitev je namreč, da vsako naročilo napišemo le za eno stranko. Drugi stolpci (IDIzdelka, Količina in Naziv) pa ustrezajo zahtevi kriterija za drugo normalno obliko. Za določitev vsakega od njih potrebujemo oboje: številko naročila in zaporedno številko, da ugotovimo, za kateri izdelek gre, kakšen naziv ima in koliko ga je naročenega.
Iz take tabele dobimo tabelo v drugi normalni obliki tako, da jo razdelimo na dva dela. Pravimo, da izvedemo dekompozicijo. Vse, kar je funkcionalno odvisno od celotnega primarnega ključa, pustimo v eni tabeli, skupaj s celotnim primarnim ključem, vse kar je funkcionalno odvisno že od delnega ključa, pa prestavimo v drugo tabelo ter dodamo še delni ključ, ki zadostuje za identifikacijo. Tako nastaneta dve tabeli.

IDNaročila ZapŠtevilka IDIzdelka Količina Naziv 10 1 35 3 Blatnik 10 2 42 5 Kolo
IDNaročila IDKupca
10 ALFA
Tabela 10: Zbirka v drugi normalni obliki
V tabeli so ostali torej celoten primarni ključ (IDNaročila, ZapŠtevilka) in vsi trije stolpci, ki so enolično določeni s celotnim ključem (IDIzdelka, Količina, Naziv). V drugo tabelo pa smo prenesli stolpec IDKupca in delni ključ iz prvotne tabele, ki ga določa IDNaročila. S tako dekompozicjo smo dosegli dvoje:
-nastali tabeli pozneje lahko ponovno sestavimo pri poizvedbi. Zato mora prva tabela vsebovati tuji ključ, ki jo bo povezal z drugo tabelo. Ta ključ je stolpec IDNaročila,
-nobenega podatka nismo izpustili.
Tretja normalna oblika
Tabela je v tretji normalni obliki, če je v drugi normalni obliki in so hkrati vsi neključni stolpci med seboj neodvisni. Prejšnja tabela, ki vsebuje IDNaročila, ZapŠtevilko, IDIzdelka, Količino in Naziv temu pogoju ne ustreza. Vsebina stolpca Naziv je določena z vsebino stolpca IDIzdelka. Oba stolpca sta neključna. Vendar je stolpec Naziv funkcija stolpca IDIzdelka (lahko bi sicer trdili tudi nasprotno – drug drugega obratno enolično določata). Če vemo za IDIzdelka, poznamo s tem tudi njegov naziv.
Če vemo, da gre za izdelek s šifro 35, je enako kot podatek, da gre za blatnik.
Neključna stolpca torej nista neodvisna. Taki primeri so pogosti v t. i. izračunanih stolpcih. Če tabela vsebuje stolpca Cena in Količina ter hkrati stolpec Znesek, katerega vsebina je določena s produktom vrednosti, zapisanih v prvih dveh stolpcih, gre očitno za odvisne neključne stolpce.
Take odvisnosti povzročajo dve vrsti težav. Najprej zaradi njih izgubimo prostor na mediju, ki hrani zbirko podatkov. Druga težava nastopi, če spremenimo na primer opis izdelka iz »blatnik« v »desni blatnik«. Pri vseh naročilih, v katerih nastopa vrednost »35« IDIzdelka, bi bilo treba popraviti naziv iz »blatnik« v »desni blatnik«.
Če kje to pozabimo storiti, zbirka ne bo več konsistentna; vsebovala bo anomalijo.
Tretjo normalno obliko naredimo iz druge z nadaljnjo dekompozicijo. Najprej izdelamo tabelo, ki vsebuje med seboj odvisne neključne stolpce (v našem primeru IDIzdelka in Naziv). V njej izberemo primarni ključ, na primer IDIzdelka. V prvotni tabeli odstranimo vsa polja, ki smo jih prenesli v novo tabelo, razen tistega ali tistih, ki smo jih izbrali za primarne ključe v novi tabeli. Ta stolpec (IDIzdelka v novi tabeli) postane tuji ključ.

IDNaročila ZapŠt evilka
IDIzdelka Količina
IDIzdelka Naziv 35 Blatnik 10 1 35 3 42 Kolo 10 2 42 5
Tabela 11: Tabela v tretji normalni obliki
Če smo se prebili do tretje normalne oblike, je zbirka podatkov že zelo urejena. V nekaterih redkih primerih lahko sicer še povzroča težave. To je pripeljalo do definicije višjih normalnih oblik, kjer so težave odpravljene.
Četrta normalna oblika
Stranke so v relaciji 1 : n nasproti naročilom. Vsaka stranka ima lahko več naročil.
Ravno tako bi lahko bile stranke v relaciji 1 : n nasproti področjem dejavnosti, za katera so specializirane. Stranka ima lahko več področij specializacije. Pri tem bi komu prišlo na misel, da bi združil podatke o naročilih in področjih dejavnosti v samo eno tabelo. Strogo vzeto med naročili in področji dejavnosti ne obstaja povezava.
Zato moramo ločiti tabelo naročil in tabelo področij dejavnosti. Kadar je to izpolnjeno, je zbirka podatkov v četrti normalni obliki.
Peta normalna oblika
Recimo, da je poslovna politika podjetja taka, da ob naročilu odobri le eno od mogočih stopenj popusta. Če bo stranka plačala znesek v 14 dneh, popusta ni, če v enem tednu, dobi 2 odstotka popusta, pri takojšnjem plačilu pa 5 odstotkov popusta.
Znesek popusta skupaj z odlogom plačila pomeni v tem primeru neke vrste entiteto, saj nastopata oba podatka hkrati in le v omenjenem številu kombinacij. Namesto da bi v naročilo vključili stolpca IznosPopusta in ZakasnitevPlačila, bi lahko izdelali novo tabelo, ki bi poleg dveh stolpcev vsebovala še enega, na primer IDPopusta, ki bi v tej tabeli pomenil primarni ključ. V naročilo bi lahko za določitev popusta namesto kombinacije stopnje popusta in odloga plačila zapisali kar tuji ključ IDPopusta. V tem primeru bi bila tabela in s tem zbirka podatkov v peti normalni obliki. Dokler tabela ni v peti normalni obliki, obstaja v zbirki entitetni razred, ki se ga ne zavedamo. Ko ga prepoznamo (dve neključni polji popust in odlog plačila sta funkcionalno neodvisna neključna stolpca), se ta nenormalnost kaže kot pri tabeli, ki še ni v tretji normalni obliki.
S peto normalno obliko dosežemo, da je zbirka podatkov v neki atomarni obliki, kar pomeni, da se je ne da več še naprej deliti na manjše kose.

3.5 PRAVILA INTEGRITETE ZBIRK PODATKOV
Do tretje normalne oblike moramo prekonstruirati vsako zbirko podatkov, če želimo z njo delati varno, udobno in učinkovito. Pogosto pa je treba v taki zbirki uveljaviti še druga pravila.
Splošni pravili integritete Pravilo integritete entitet
To pravilo zahteva, da vrednost nobenega primarnega ključa ne more biti prazna (nevpisana). To pravilo velja tako za preproste kot tudi za sestavljene ključe (v sestavljenem ključu ne sme biti noben njegov del prazen). To pravilo je tudi razumljivo, saj uporabljamo primarne ključe za enolično identifikacijo entitet. Če v ključu ni ničesar, z njim ne moremo tudi ničesar indentificirati. V Accessu je za to samodejno poskrbljeno. Dokler niso vsi stolpci primarnega ključa v vrstici izpolnjeni z vrednostmi, Access vrstice ne zapiše v tabelo.
Pravilo referenčne integritete
To pravilo zahteva, da v tuji ključ ne moremo vpisati vrednosti, ki ne bi bila hkrati navzoča kot vrednost ustreznega primarnega ključa v tabeli, na katero se navezuje določena tabela. Tabela, ki vsebuje določen atribut kot primarni ključ, se imenuje osnovna, tista, ki enak atribut vsebuje kot del tujega ključa, pa je odvisna. V stolpec IDKupca v tabeli naročil na primer ne moremo vpisati šifre kupca, če ta ni bila predhodno vnešena v tabelo strank z ustrezno vrednostjo primarnega ključa. Druga posledica te zahteve se pokaže, če hočemo odstraniti vrstico v osnovni tabeli z vrednostjo primarnega ključa, ki je kot vrednost sekundarnega ključa v nekaterih zapisih odvisne tabele. Kaj naj se na primer zgodi, če bi želeli zbrisati podatke o kupcu, če so v tabeli naročila za tega kupca. Na voljo so tri možnosti:
-take odstranitve preprosto ne dopustimo,
-odstranitev dopustimo, vendar hkrati odstranimo tudi vse vrstice v odvisni tabeli, ki imajo enako vrednost v tujem ključu; z drugimi besedami, če bo izginil kupec, iz zbirke izginejo tudi vsa njegova naročila,
-enake vrednosti bi v tujem ključu navsezadnje lahko tudi izpraznili, v želji, da bi informacija o prodanih izdelkih le ostala v zbirki podatkov (s tem bi se seveda pregrešili proti celovitosti entitet).
Access omogoča le prvi dve možnosti.
Posebna pravila integritete
V zbirkah pogosto obstajajo še pravila, ki sicer z lastnostmi relacij med tabelami zbirke nimajo ničesar opraviti, so pa potrebna, da v njej ne pride do logičnih napak.
Nekatera od teh pravil so lahko tudi posledica poslovne politike.
Primeri takih pravil so:
-datum naročila ne sme biti poznejši od datuma pošiljke,
-telefonska številka je lahko le sedem-mestna,
-naročena količina je lahko le pozitivno število, manjše od 100,
-izdelek, katerega prodajna vrednost ne presega določene velikosti, v stolpcu popust ne more imeti vrednosti različne od 0.

Access za uveljavitev nekaterih od teh pravil omogoča uporabo veljavnostnih pravil pri načrtovanju tabel. V Accessu tudi z lahkoto uveljavljamo pravila, po katerih lahko v stolpce vpisujemo le podatke določenih tipov in ne drugačnih (na primer preprečimo nenumerični vpis v številska polja). Pogosto pa se moramo za izvedbo preverjanja teh pravil zateči v programiranje.
3.6 NAČRTOVANJE ZBIRKE PODATKOV
Teorija o relacijskih zbirkah podatkov je polagoma nastajala pred več kot 30-imi leti.
Ker je bila osnova matematična teorija množic in relacij, je bilo to sicer zagotovilo.
Da se je dalo podatke obravnavati zelo natančno, še zdaleč pa ni pomenilo, da bo načrtovanje zbirk podatkov lahko delo. Zbirka podatkov je proizvod dejavnosti, ki jo imenujemo analiza podatkov. Zavedati se moramo, da je to le ena stran, ki ga tako priljubljeno imenujemo poslovno-informacijski sistem. Ta mora biti temeljito opravljena, če želimo, da nam bo uspelo pri drugi strani problema, to je pri postopkih obdelave podatkov. Obdelava podatkov je aktivni del, tisti, ki ga uresničimo s programi in z dobro zasnovanim uporabniškim vmesnikom. Oboje skupaj spada na področje tako imenovane sistemske analize. V najširšem pomenu je to zbirka postopkov in priporočil, ki jih je treba opraviti in izpolnjevati, da izpeljemo kompleksne projekte in to ne samo računalniške. Če je projekt velik Ga rešuje več ljudi različnih profilov.
Poslovni podatki so v podjetjih danes že skoraj osnovno sredstvo, zato je treba z njimi ravnati zelo odgovorno. Nihče si več ne more privoščiti, da bi jih izgubil. Zelo pomembno je tudi, da so dobro organizirani, točni, da v vsakem trenutku odražajo dejansko stanje v poslu, da se jih da učinkovito obdelati itd.
Oglejmo si čisto na kratko, kako se takega dela lotevamo in katere so osnovne zahteve pri načrtovanju zbirk podatkov. Tudi danes, ko so si načrtovalci računalniških aplikacij v desetletjih nabrali izkušnje, še vedno velja, da je načrtovanje informacijskih sistemov in z njimi relacijskih zbirk pogosto bolj umetnost kot znanost:
-najprej se je potrebno posvetovati z uporabniki in načrtovanju na papirju. Hitro načrtovanje zbirke podatkov kar v računalniku ni še nikoli obrodilo dobrih sadov,
-temeljito se je treba seznaniti s poslovnim procesom, ki ga nameravamo informatizirati med drugim tudi z uporabo zbirke podatkov. Pogovorimo se z uporabniki prihodnjega sistema. Cilji, ki jih želimo doseči, morajo biti popolnoma jasni,
-najpomembnejši je output – tisto, kar uporabniki pričakujejo na zaslonu in na izpisu. Pozorno jim moramo prisluhniti, da izvemo, katere končne informacije bodo potrebovali za svoje poslovne odločitve,
-temu sledi razmišljanje o vhodnih podatkih, ki bodo omogočali pridobiti želene prikaze na zaslonu in na papirju. Nazadnje izdelamo načrt procesov, ki nas bodo od vhodnih podatkov pripeljali do končnih rezultatov,
-na papirju izdelamo obrise obrazcev in poročil, ki jih bomo potrebovali za uresničitev naloge,
-obrazci in poročila narekujejo podatke, ki jih bo treba hraniti v zbirki. Zdaj lahko začnemo razmišljati o entitetah, atributih in tako tudi o tabelah, ki bodo sestavljale zbirko. Načrtujemo jih s svinčnikom in papirjem. Če nam iz obrazca ali poročila ne uspe neposredno izluščiti tabele ali tabel, ki bodo stale za njima, na osnovi obrazca izdelamo veliko tabelo, ki zajema vsa njegova polja, nato pa se lotimo postopka normalizacije. Enako velja za poročilo,

-v vseh nastalih tabelah določimo kandidatne ključe in izmed njih izberemo primarne. Če je treba, za primarni ključ izberemo samo število, da zagotovimo enoličnost vrednosti ključa,
-tabele povežemo z določitvijo tujih ključev, izdelamo relacije 1 : 1, če je treba, predvsem pa razrešimo z izdelovanjem vmesnih tabel relacije tipa m : n,
-v celoti izpeljemo proces normalizacije,
-ko je logično načrtovanje tabel končano, se posvetimo natančni določitvi lastnosti stolpcev (številska polja, njihova natančnost, dolžina polj za besedilo, veljavnostna pravila v tabelah itd.),
-tabele izdelamo v Accessu. V njem vzpostavimo vse relacije, ki veljajo med njimi
-izdelamo prototipe poizvedb, obrazcev in poročil. Če je treba, v tej fazi prilagodimo strukturo tabel in relacije med njimi,
-uporabnikom pokažemo vzorce obrazcev in poročil na nekaj preskusnih podatkih.
Po temeljitem pregledu in pogovoru bo verjetno treba marsikaj dopolniti, če je nujno, tudi v načrtu zbirke podatkov:
-izdelamo končne oblike poizvedb, obrazcev in poročil. Aplikacijo dopolnimo s programsko kodo,
-aplikacijo sami preizkušamo,
-aplikacijo damo v preizkušanje uporabnikom,
-s pripombami in ugotovitvami preizkušanja izdelamo dokončno različico aplikacije in jo namestimo pri uporabnikih.
Če smo relacijsko zbirko podatkov dobro načrtovali, pri njeni uporabi ne bo posebnih težav. Zbirka sama po sebi je le statični del, dinamični pride na vrsto, ko bomo iz nje črpali podatke in jih spreminjali. Zelo redko gledamo na podatke tako, da bi iz zbirke vzeli celotno tabelo in si jo ogledovali. Ponavadi nas zanimajo le nekateri stolpci, od vrstic pa pogosto tudi ne vse, poleg tega so mnogo zanimivejši podatki, do katerih pridemo z združevanjem tabel. Pravimo, da na zbirko gledamo skozi različne poglede.
3.7 PREDLAGANI MODEL
Podatkovni model, iz katerega je zgrajena programska rešitev izračuna skladiščnih površin v podjetju Adria-Mobil d.o.o., je sestavljen iz naslednjih tabel: t_tip_mesta: tip_mesta
-podatek opiše tip mesta v proizvodnji t_tip_odl_mesta: t_tip_odl_mesta, opis
-podatek opiše tip odlagalnega mesta v skladišču, ali je to talno odlagalno mesto, regalno odlagalno mesto ali odlagalno mesto za malo embalažo t_tip_prevoza: tip_prevoza, opis, nakladanje, razkladanje, voznja1m
-tip prevoza in opis nam pove, s kakšnim sredstvom transportiramo material v proizvodnjo (bočni viličar, čelni viličar ali elektro vlačilec)
-nakladanje je podatek, ki pove, koliko časa porabimo s kakšnim sredstvom za nakladanje materiala v skladišču, npr. koliko časa porabi viličarist, da v skladišču prevzame embalažo in se pripravi za odvoz embalaže na delovna mesta

-razkladanje je podatek o potrebnem času za manipulacijo embalažne enote na delovnem mestu
-voznja1m je časovno izražen podatek o potrebnem času za transport embalaže v dolžini enega metra t_druzine: druzina, volumen, opombe
-druzina nam pove, v kateri sklop izdelkov spada posamezen izdelek
-volumen; ta podatek nam pove ali gre za sklop izdelkov, ki se oskrbujejo večkrat dnevno in ki porabijo veliko prostora na delovnem mestu. Delovna mesta oskrbujemo po sistemu oskrbe delovnih nalogov, delovni nalog se sestoji iz tudi do 100 kosov končnih izdelkov in v primeru, da bi odpeljali na delovno mesto npr. 15 palet enega materiala, bi povzročili neurejeno delovno mesto, zastoje, težave pri montaži, izgubo časa. V takem primeru ne oskrbujemo vseh 100 vozil na enkrat, ampak se odločimo za oskrbo paleto po paleto
-opombe nam opisno podajo specifičen način embaliranja oz. skladiščenja t_kataloska_embalaza: ID, sifra, tip_embalaze, dolzina, sirina, visina, kolicina, vrsta_embalaze, tip_embalaze1, dolzina1, sirina1, visina1, kolicina1, vrsta_embalaze1, tip_mesta, opombe, tip_odl_mesta, tip_prevoza, ni_potrebna_embalaza, druzina
-sifra pomeni kataloško številko izdelka
-tip_embalaze pomeni opis embalažne enote, v kateri se material nahaja
-dolzina, sirina in visina so podatki, ki dimenzijsko opisujejo embalažo
-vrsta_embalaze nam pove, ali gre za skladiščno embalažo ali za embalažo oskrbe
-sledijo ponovno podatki o tipu embalaže, dolžini, širini, višini in o vrsti embalaže, namreč za eno šifro imamo lahko dva tipa embalaže in sicer skladiščno embalažo in embalažo oskrbe
-opombe; za določeno šifro imamo na razpolago specifično embalažo ali pa se ena šifra sestoji iz večih sestavnih delov v različnih embalažah, podatek pa nam opisno pove anomalije embaliranja
-ni_potrebna_embalaza; za izdelke iz preteklih sezon in za izdelke kooperacijskega partnerja Podgorje, ki ima poseben način pakiranja, ni bil potreben popis embalaže za simulacijo in analizo skladiščnih površin. Za vse ostale izdelke pa smo popisali in določili potrebne podatke o načinu embaliranja in o dimenzijah embalaž t_sifra: sifra, naziv, EM, skladisce
-sifra pomeni kataloško številko izdelka, podatke o novih kataloških številkah peridično pridobivamo iz poslovno informacijskega sistema Adrie-Mobil d.o.o. , te podatke pa potem uvažamo v tabelo t_sifra
-naziv nam opisuje izdelek pod posamezno kataloško številko
-EM je podatek o enoti mere
-skladisce je podatek, ki pove iz katerega skladišča smo izdali material t_dobavitelj: ID, sifra, dobavitelj_sifra, dobavitelj_naziv
-sifra pomeni kataloško številko izdelka
-dobavitelj_sifra je podatek o šifri dobavitelja
-dobavitelj_naziv pomeni ime dobavitelja t_dobavitelj_drzava: šifra, država
-sifra je podatek o sifri dobavitelja
-drzava nam pove, iz katere drzave prihaja dobavitelj t_izdajnice; ID, sifra, datum, kolicina, EM, PC, vr_prom, skladisce
-sifra pomeni kataloško številko izdelka
-datum nam pove, kdaj je bil opravljena izdaja določene kataloške številke
-kolicina nam pove število izdanega materiala
-PC je podatek o planski ceni za določeno kataloško številko

-vr_prom je podatek, ki nam pove s kakšno vrsto prometa smo izdali določen material; lahko je to redna izdaja, dodatna izdaja, prijava napake, povratnica…
-skladisce je podatek, ki pove iz katerega skladišča smo izdali material t_zadnji_podatki: ID, sifra, zapo_priim, arti_sezon, MaxOfDatum, MinOfDatum, komercialist, MaxOfKoličina, cena_SIT,
-sifra pomeni kataloško številko izdelka
-zapo_priim je podatek o blagovnem referentu v skladišču
-arti_sezon na pove v kateri sezoni se artikel uporablja
-MaxOfDatum nam pove zadnji datum zaloge določenega artikla
-MinOfDatum nam pove prvi datum zaloge določenega artikla
-komercialist je oznaka komercialista oz. nabavnika določenega artikla
-MaxOfKoličina je podatek o največji zalogi materiala v zadnjem letu
-cena_SIT je cena artikla izražena v tolarjih t_komercialist: sifra, opis
-sifra pomeni številko komercialista
-opis nam pove ime in priimek komercialista t_dm: ID, sifra, pkoli, enota_mere, dm1, dm2, dm3, delm_novo, nacin_oskrbe, skladisce
-sifra nam pove katalosko stevilko izdelka
-pkoli je podatek, ki nam pove predvideno tedensko porabo posameznega artikla na določenemu delovnemu mestu
-dm1 je podatek o delovnem mestu na montažni liniji prikolic
-dm2 je podatek o delovnem mestu na montažni liniji adriatikov
-dm3 je podatek o delovnem mestu na montažni liniji vozil VAN
-delm_novo je podatek o novemu delovnemu mestu v novi tovarni
-nacin_oskrbe je podatek, ki nam pove na kakšen način oskrbujemo proizvodnjo danes t_DM_stevilo_mest: DM, talno, talno_pohistvo, talno_specialno, regal, regal_skupni, regal_pohistvo, poslano_projektu, oddaljenost, opombe
-DM; delovno mesto v proizvodnji
-talno je podatek, ki nam pove koliko talnih odlagalnih mest rabimo oz. koliko prostora rabimo v novi tovarni na posameznemu delovnemu mestu za zadovoljivo oskrbo proizvodnje
-talno_pohistvo in talno specilano sta enako podatka o talnih mestih, vendar sta specificna
-regal predstavlja količino potrebnih regalov na enem delovnem mestu v novi tovarni za oskrbo proizvodnje
-regal_skupni; podatek pove količino potrebnih regalov za skupne pozicije, npr. vijake ne oskrbujemo na vsako delovno mesto posebej ampak na skupno delovno mesto, iz katerega potem proizvodnji delavci sami odvzemajo vijake
-regal_pohistvo je podatek o potrebnih specifičnih regalih za artikle kooperacijskega partnerja Podgorje, ki nam dobavlja pohištvo
-poslano_projektu; vsako delovno mesto je analizirano posebej, ta podatek pa nam pove, ali smo analizo delovnega mesta že poslali naprej v obdelavo projektni skupini nove tovarne
-opombe so informacije o specifiki delovnih mest t_dm_oddaljenost; DM, oddaljenost
-DM; delovno mesto v proizvodnji
-oddaljenost nam pove oddaljenost posameznega delovnega mesta od skladišča.
Oddaljenost je izražena v metrih.

Slika 5: Podatkovni model
Robert Bozovičar: Programska rešitev izračuna skladiščnih površin
v podjetju Adria-Mobil d.o.o. Stran 26 od 52

4. PROGRAMSKA REŠITEV
4.1 PRIPRAVA PODATKOV ZA PROGRAMSKO REŠITEV
Za funkcionalno programsko rešitev je bilo potrebno pridobiti kar nekaj podatkov, ki do sedaj niso bili na razpolago. Do sedaj nismo imeli nobene baze podatkov o embalažah, popisati je bilo potrebno vse embalaže, ki so predvidene za skladiščenje (dimenzije, količina materialov v eni embalaži), zaradi različnih skladiščnih površin je bilo potrebno tudi določiti tipe odlagalnih mest, kjer bomo skladiščili določene pozicije, te tipe odlagalnih mest pa je bilo potrebno dodeliti kataloškim številkam. Ta popis embalaže nam je vzel kar precej časa, dnevno namreč skladiščimo okoli 3000 različnih kataloških številk. Nadaljnji problem je bil v tem, da lahko skladiščimo en tip embalaže, oskrbujemo pa drug tip embalaže (npr. skladiščimo euro paleto, na kateri je 20 manjših embalaž, delovna mesta pa oskrbujemo s posameznimi embalažami, ki so na paleti), zaradi tega je bilo potrebno ločevanje embalaže na skladiščno embalažo in na oskrbovalno embalažo. Za samo oskrbovanje proizvodnih trakov so bili določeni tudi tipi oskrbovalnih mest (talna odlagalna mesta, regal, namenjen za komisioniranje, specialna mesta …), določena so bila oskrbovalna sredstva za vsako kataloško številko, za vsako delovno mesto pa je bila glede na projekt nove tovarne izračunana oddaljenost od mesta za komisioniranje pa do samega delovnega mesta.
Veliko podatkov, potrebnih za potrebno programsko rešitev, pa je bilo pridobljenih tudi iz poslovno-informacijskega sistema UPRO-a.
4.2 UPRO – POSLOVNO-INFORMACIJSKI SISTEM ADRIE-MOBIL d.o.o.
Pri opisu relacij sem omenil poslovno-informacijski sistem podjetja Adria-mobil, ki ga želim v naslednjih stavkih nekoliko podrobneje opisati.
UPRO (Upravljanje PROizvodnje) je izdelek podjetja Apros d.o.o. iz Novega mesta.
To je sodoben interaktivni računalniški paket, ki je namenjen podpori vodenju proizvodnje v manjših in srednje velikih podjetjih. Posebej je primeren za lesno industrijo in kovinoplastiko, kar dokazujejo tudi reference podjetij, ki uspešno uporabljajo paket UPRO. Zaradi njegove univerzalnosti ga je mogoče uporabljati v proizvodnji po naročilu in tudi v maloserijski in velikoserijski proizvodnji.
UPRO je napisan v okolju Delphi podjetja Borland in je izdelan po konceptih objektno orientiranih metod razvoja sistemov. Iz tega tudi izhaja velika prilagodljivost in možnost nadgradnje sistema po posameznih modulih in znotraj njih. Program deluje na različnih sistemih za upravljanje baz podatkov (Paradox, InterBase, SQL Server), odvisno od želja in zahtev kupca. Odlikujejo ga:
-enostavna uporaba in prijaznost paketa,
-visoka prilagodljivost s parametri,
-dobra zaščita podatkov in programov s prijavnimi gesli,
-interaktivna navodila za delo s programi,
-visoka stopnja integriranosti v Windows okolje.

4.3 VSTOP V APLIKACIJO
Pri zagonu programske rešitve se nam odpre grafični vmesnik, preko katerega dostopamo naprej do različnih vnosnih form in do vpogledov v različne analize.
Slika 6: Vstop v aplikacijo
Uporabniški vmesnik nam ponuja povezave do naslednjih vnosnih form oz analiz:
-gibanje zalog: spremljamo lahko zalogo kompletnega skladišča, zalogo posameznih družin artiklov, zalogo posamezne kataloške številke, zalogo dobavitelja, lahko pa vidimo tudi vse kataloške številke posameznega dobavitelja,
-embalaže – popis: v formi spremljamo, koliko embalaž je bilo že popisanih, koliko jih moramo še popisati, preko te forme pa se dostopa tudi do vnosne forme, kjer vnašamo potrebne podatke o embalaži,
-delovna mesta: vnosna forma, kjer posamezni kataloški številki dodelimo tip odlagalnega mesta in tip oskrbovalnega sredstva, glede na vnesene podatke za izračun pa nam forma prikaže izračun za vsako delovno mesto v tovarni, koliko embalaž imamo na delovnem mestu, kakšnih dimenzij so te embalaže, koliko prostora rabimo za oblikovanje delovnega mesta in koliko časa bomo porabili za oskrbo enega delovnega mesta. Glede na omenjene podatke so bila tudi oblikovana delovna mesta v proizvodnji za 220 delovnih mest, kolikor jih imamo v tovarni,
-zasedenost regalov: glede na dimenzije embalaž in na gibanje zalog embalaž je bilo določenih tudi 8 standardnih odlagalnih mest v paletnem regalu, v omenjeni formi pa lahko spremljamo zasedenost teh skladiščnih površin, spremljamo pa lahko maksimalno zasedenost, povprečno zasedenost in trenutno zasedenost površin,
-vezave po mesecih: spremljamo vezavo kompletne zaloge skladišča po mesecih,

-vezave po družinah: največ prostora v skladišču nam zavzemajo določeni tipi izdelkov, ki jih lahko glede na podobnost združujemo skupaj v skupine in jih potem analiziramo kot celoto, te skupine bom v nadaljevanju imenoval družine izdelkov, kot primer navajam skupino oz. družino izdelkov »hladilniki«. Omenjenih izdelkov imamo na zalogi od 100 do 700, število vseh hladilnikov je 52, katere pa nimamo vse vedno na zalogi, lahko pa jih spremljamo kot celoto ali pa kot posamezno kataloško številko. Forma pa nam pokaže gibanje oz. vezavo zalog družin po mesecih:
-vezave po komercialistih: v tej formi spremljamo vezavo zalog glede na komercialista,
-grafični vmesnik nam tudi pokaže zadnji datum ažuriranja podatkov.
4.4 GIBANJE ZALOG
Po kliku na ukazni gumb »gibanje zalog« se nam pokaže forma, kjer lahko analiziramo gibanje zalog po različnih kriterijih:
-gibanje zalog in trenutno vrednost zalog skladišča repromaterialov (šifra skladišča 200300),
-gibanje zalog in trenutno vrednost zalog za posamezne družine izdelkov,
-gibanje zaloge in trenutno vrednost za posamezno kataloško številko,
-spremljamo tudi podatek, koliko dni zajema analiza,
-pokaže se nam tudi zadnji datum ažuriranja podatkov.
Slika 7: Vstop v formo za spremljanje zalog

Preko forme imamo možnost analiziranja vrednosti kompletne zaloge skladišča materialov, namenjenih za prvotno vgradnjo. Vrednost zalog je izražena v evrih, podatke pa spremljamo dnevno. Način spremljanja je prikazan na spodnji sliki, dejstvo je, da zaradi povečevanja proizvodnje zaloga raste, čeprav se vezava zalog spušča. Glede na povečevanje zaloge bomo bili prisiljeni reorganizirati skladiščno poslovanje oz. zmanjšati vezavo zalog, da bi samo delo v skladišču potekalo nemoteno.
Slika 8: Gibanje zaloge
Z izborom družine preko kombiniranega seznama imamo možnost analize posamezne družine izdelkov. Vse skupaj spremljamo okoli 40 različnih skupin oz. družin izdelkov, za vsako družino pa spremljamo naslednje podatke:
-v seznamskem oknu so vidni podatki o vseh dobaviteljih izbrane družine,
-kataloške številke, ki sestavljajo družino,
-gibanje zaloge in trenutno zalogo,
-koliko kataloških številk sestavlja posamezno družino,
-koliko kataloških številk ene družine je trenutno na zalogi,
-koliko skladiščnega prostora potrebujemo za skladiščenje posamezne družine,
-imamo pregled tudi za gibanje zalog posamezne kataloške številke, ki sestavlja družino,
-spremljamo tudi zalogo dobavitelja,
-spremljamo katere kataloške številke nam dobavlja posamezni dobavitelj.

Slika 9: Izbor parametrov za spremljanje zalog
S klikom na ukazni gumb »poglej potreben prostor« pa dobi tudi podatek o potrebnem prostoru v kvadratnih metrih, ki je bil glede na gibanje zaloge potreben za skladiščenje določene družine. Ker nam je znan podatek o gibanju proizvodnje do leta 2012, lahko določimo tudi potreben skladiščni prostor v tovarni, imamo pa na razpolago tudi predvidevanja, kdaj bodo postale logistične površine premajhne in kdaj bo potrebna v skladišču reorganizacija skladiščnih površin. Skladiščna površina se izračunava na osnovi velikosti embalaže in količine posameznih izdelkov v eni embalaži. Za vsako embalažo pa je vračunana tudi manipulativna rezerva, ki je potrebna za delo s transportnimi sredstvi.
Slika 10: Izračun potrebne površine za skladiščenje

Če v seznamskem oknu izberemo dobavitelja in kliknemo na ukazni gumb »Poglej vse kataloške dobavitelja, pa se nam izpišejo:
-vse kataloške številke, ki nam jih dobavlja izbrani dobavitelj,
-naziv kataloških številk,
-skladiščnik,
-maksimalna zaloga posamezne kataloške številke,
-družina, v katero spada posamezna kataloška številka,
-količina po embalaži in
-datum zadnje zaloge ene kataloške številke.
Slika 11: Kataloške številke dobavitelja
Omenjeni podatki so koristni pri analizi zalog enega dobavitelja, vidimo lahko, kaj nam posamezni dobavitelj sploh dobavlja in glede na dobavljene dele se lahko odločamo, ali lahko pristopimo k optimizaciji enega dobavitelja.

S klikom na ukazni gumb »poglej kataloško številko« lahko spremljamo gibanje zalog za izbrano kataloško številko.
Slika 12: Spremljanje gibanja zaloge ene kataloške številke Prav tako lahko spremljamo zalogo dobavitelja s klikom na ukazni gumb »Poglej zalogo dobavitelja«.
Slika 13: Spremljanje zaloge dobavitelja

Spremljanje zaloge enega dobavitelja je smiselno za dobavitelje, ki predstavljajo velike zaloge tako vrednostno kot tudi volumensko, pri teh dobaviteljih pa je tudi najbolj smiselna optimizacija dobav in transporta.
4.5 BAZA ZA SPREMLJANJE EMBALAŽ
Kakor sem že omenil, potrebujemo za uspešen izračun skladiščnih površin tudi vse podatke o embalaži. Za omenjeni izračun sem uporabil podatkovni model in vnosne forme, preko katerih smo vnašali podatke o embalaži.
Po kliku na ukazni gumb »embalaže – popis« vstopimo v formo za analizo popisa embalaž. Izpišejo se nam vse kataloške številke, za katere še nimamo podatkov o embalaži, naziv omenjenih kataloških številk, dobimo podatek o blagovnem referentu, ki je zadolžen za omenjeni material, zadnji dan zaloge v skladišču, označimo pa tudi za posamezno kataloško številko, ali potrebujemo podatek za določeno kataloško številko ali ne. Namreč v skladišču imamo kar nekaj materialov, za katere ne rabimo skladiščenja in za katere izvajamo direktni pretok. Po razlaganju kamiona namreč te pozicije odpeljemo direktno na delovno mesto. Po kliku na potrditveno polje kataloška številka izgine s seznama. Pod seznamom se nam tudi izpišejo podatki, koliko imamo že popisanega, koliko številk je še potrebno popisati, odstotek popisa itd.
Slika 14: Spremljanje popisa embalaž

Seznam nepopisanih kataloških številk izpisujemo in preverjamo embalaže, po kliku na ukazni gumb »vnos embalaže« pa preidemo v formo, kjer vnašamo potrebne podatke za embalažo. Vnašamo naslednje podatke:
-šifra materiala – po vnosu se nam izpišejo podatki o nazivu, maksimalni količini na zalogi, blagovni referent in dobavitelj,
-tip mesta skladiščenja (talno mesto, regal, fiksno odlagalno mesto),
-tip embalaže,
-dolžina,
-širina,
-višina,
-količina,
-vrsta embalaže,
-če se skladiščna in oskrbovalna embalaža razlikujejo, vnesemo nekatere podatke ponovno za oskrbovalno embalažo,
-če so potrebne kakšne opombe, vnesemo tudi ta podatek, lahko se zgodi npr. da v eni embalaži skladiščimo dve različni kataloški številki.
Slika 15: Vnos embalaže
Pri vodenju baze embalaž se nam pojavljajo tudi problemi, namreč kar nekaj dobaviteljev ne uporablja vedno enake embalaže pri dobavah materiala in nima standardizirane embalaže. Pri zaznavi omenjenih problemov smo v bazo vnesli embalažo, ki odgovarja neki srednji vrednosti večine dobav enega dobavitelja.

4.6 ZASEDENOST REGALOV
Glede na dimenzije embalaž in na določitev, katere embalaže bomo skladiščili v regalu, smo dobili seznam materialov, predvidenih za skladiščenje v regalu. Glede na gibanje zalog, smo dobili tudi količino teh embalaž, namenjenih za skladiščenje v skladiščnem regalu. Glede na višino embalaž smo določili različne skladiščne ravni v regalu, kamor bi lahko določen tip materiala skladiščili. Nivo enega odlagalnega mesta pa mora upoštevati tudi rezervo zaradi manipulacije z viličarjem – v našem skladišču je upoštevana rezerva desetih centimetrov. Glede na razpoložljive skladiščne površine in glede na pridobljene podatke smo se odločili za postavitev štirih dvojnih skladiščnih regalov dolžine 47,6 metra in višine 8 metrov. Omenjeni regali nam ponujajo 1201 odlagalno mesto, dimenzij euro palete, višine posameznih odlagalnih mest pa so od 100 cm pa do 240 cm. Naslednja tabela oz. forma nam prikazuje:
-koliko različnih ravni smo uporabili za izgradnjo skladišča,
-kakšna je bila maksimalna zasedenost regalnega skladišča,
-povprečna zasedenost skladišča,
-trenutna zasedenost skladišča,
-število vseh odlagalnih mest,
-maksimalna zasedenost skladišča v odstotkih,
-povprečna zasedenost skladišča v odstotkih,
-trenutna zasedenost skladišča v odstotkih.
Slika 16: Zasedenost regalov

V nekaterih primerih je bila zasedenost določene ravni čez 100 odstotkov. V tem primeru imamo možnost skladiščenja embalaž na naslednji ravni, kakor sem že omenil na začetku, imamo na razpolago precej manjše skladišče, kakor v stari tovarni, zato bo potrebno vložiti še precej dela na relaciji nabava – dobavitelj, potrebna bo optimizacija transporta, skladiščenja in zniževanje zalog za uspešen in nemoten logističen proces.
4.7 DELOVNA MESTA
Po kliku na ukazni gumb »delovna mesta« se znajdemo v formi, ki nam omogoča analizo posameznih delovnih mest v novi tovarni. Za potrebe nove tovarne smo analizirali 240 delovnih mest, katere materiale in v kakšnih embalažah bomo dostavljali na delovno mesto, glede na izračune pa smo tudi nabavljali potrebno opremo za ureditev delovnih mest (regali za odlaganje materialov, ki se dovažajo z elektro vozički). Kot osnovo za izračun smo vzeli podatke o referenčnem delovnem nalogu, ki vsebuje najbolj pogoste izdelke, ki jih izdelujemo, določili pa smo tudi velikost delovnega naloga, ki ga nameravamo oskrbovati naenkrat, ta nalog pa je povprečje sedanjih oskrbovalnih količin. Glede na to, da izdelujemo več različnih izdelkov na več montažnih linijah, smo izbrali štiri referenčne delovne naloge, ki smo jih obdelali:
Tip izdelka Število izdelkov v nalogu
Prikolica A tip 120 kom Prikolica C tip 40 kom VAN 70 kom
Adriatik 80 kom
Tabela 12: Referenčni delovni nalogi
K pristopu oblikovanja delovnih mest smo pristopili tako, da smo določili vsem kataloškim številkam, kam jih bomo postavili na delovno mesto in s kakšnim sredstvom jih bomo pripeljali na delovno mesto. Tipe odlagalnih mest na delovnem mestu smo razdelili na naslednji način:
-regal: v njega odlagamo material, ki ga pripeljemo z elektro vozičkom,
-skupni regal: v njega odlagamo material, ki ga pripeljemo z elektro vozičkom in ima način in prihaja iz skladišča inventurnega naročanja (vijaki, matice, podložke …),
-regalni voziček: za večino pohištvenih elementov uporabljamo tri etažne vozičke, v katere se pripravlja material v skladišču, kasneje pa se odpelje na delovno mesto,
-talno mesto: material, ki ga pripeljemo na delovna mesta z viličarjem,

-talno mesto za pohištvo: material, ki ga pripravi dobavitelj pohištva že v pravem vrstnem redu v paleto,
-talno specialno mesto: odlagalno mesto npr. za lepilo, kjer potrebujemo podstavek v primeru izlitja.
Kot tip prevoza imamo samo dva: električni voziček in bočni viličar.
Glede na vse podatke o embalažah smo tudi lahko izračunali, koliko časa bomo potrebovali za oskrbo enega delovnega mesta. Potrebovali smo samo še podatek o razdalji od komisionirnega mesta pa do delovnega mesta, ta podatek pa smo povzeli iz načrta nove tovarne. Prav tako je bilo potrebno določiti čas manipulacije z viličarjem na mestu za komisioniranje in na delovnem mestu, hitrost vožnje pa je 5 km/uro in je zakonsko določena za gibanje s transportnimi sredstvi v zaprtih prostorih.
Slika 17: Vnos časov za manipulacijo
Čas, potreben za nakladanje in razlaganje materiala, smo dobili s posnetkom stanja.
Ker je izračun omenjenih časov zelo težak zaradi ogromnega števila različnih primerov, ki lahko vplivajo na čas, smo en mesec spremljali čase manipulacij, si jih zapisovali in po enomesečnem posnetku stanj smo pridobili povprečne vrednosti, ki smo jih uporabili v izračunu za oskrbo delovnih mest.
Na naslednji sliki je prikazana glavna forma, preko katere smo obdelovali delovna mesta nove tovarne. Z izborom delovnega mesta preko seznamskega okenca so se za izbrano delovno mesto prikazali vsi materiali, predvideni za montažo na tem delovnem mestu, glede na tip embalaže in na način oskrbe pa smo za vsako kataloško številko določili tip odlagalnega mesta na delovnem mestu in delovno sredstvo, s katerim bomo pripeljali material na delovno mesto. Ker lahko ena kataloška številka vstopa na več delovnih mestih, je bil podatkovni model sestavljen na način, da je potreben samo enkratni vnos omenjenih dveh parametrov, ko se tip odlagalnega mesta in sredstvo oskrbe enkrat vneseta pri enem delovnem mestu, se omenjena podatka avtomatsko pojavita v primeru, če material vstopa tudi na drugem delovnem mestu.

Slika 18: Forma za izračun delovnih mest
Glede na vse podatke nam programska rešitev izračuna število potrebnih odlagalnih mest, razdeljenih po tipih, izračunamo lahko tudi, koliko prostora bi porabili, če bi referenčni delovni nalog povečali oz. če bi se odločili za oskrbo delovnih mest v večjih količinah, kot to počnemo danes. To storimo z vnosom vrednosti v vnosno polje »Povečaj DN (%)«. Vrednost vnašamo v odstotkih. Po določitvi vseh parametrov za eno delovno mesto, so se podatki s klikom na ukazni gumb s sliko pisma posredovali projektni skupini, kjer so se potrebe po logističnih površinah vrisale. Projektni skupini so se posredovala vsa delovna mesta na omenjeni način, delovna mesta so bila glede na prostorske potrebe logistike preurejena, zaradi boljše izkoriščenosti prostora na delovnih mestih pa je bilo nekaj materiala tudi prestavljenega na druga delovna mesta. Ker je bilo kar precej sprememb v fazi oblikovanja delovnih mest, je obdelava podatkov potekala dvakratno, dvakratno pa so bili podatki tudi posredovani projektni skupini.

Slika 19: Primer poročila enega delovnega mesta
Po analizi vseh delovnih mest smo imeli tudi potrebne podatke za vsako delovno mesto, koliko časa in kakšna delovna sredstva bomo uporabili za oskrbo delovnih mest. Po seštevku vseh teh časov pa smo dobili rezultat, ki nam pove, koliko delovnih sredstev, koliko oskrbovalcev in kakšna delovna sredstva potrebujemo za oskrbovanje delovnih mest.

4.8 VEZAVE ZALOG
Spremljanje zalog materialov v podjetju Adria-Mobil d.o.o. poteka po različnih skladiščih, od katerih je najbolj pomembno skladišče 200300, to je glavno skladišče nakupljenih materialov. Seveda sama vrednost zalog materialov ne pove dosti, saj je višina zalog zelo odvisna od obsega proizvodnje. Zato si pri analizi stanja v skladišču v glavnem pomagamo s koeficientom obračanja zalog in vezavo zalog v dnevih. V zadnjem letu se višina zalog na tem skladišču giblje okoli 600 milijonov tolarjev.
Najpomembnejša kazalnika v zvezi z zalogami sta torej koeficient obračanja zalog in število dni vezave. Koeficient obračanja izračunamo kot kvocient med vrednostjo prodaje v obravnavanem obdobju in povprečno vrednostjo zalog v istem obdobju.
Pove nam, kolikokrat se zaloge v določenem obdobju spremenijo v denar. Koeficient pokaže, kako kakovostno poslovodstvo upravlja s sredstvi v obliki zalog. S povečanjem zalog naj bi se povečala tudi prodaja proizvodov, kopičenje zalog pa je posledica zmanjšanja prodaje oziroma neuspešnega poslovanja. Kazalnik je mogoče računati za različna časovna obdobja, najpogostejše in najbolj smiselno pa je izračunavanje za obdobje enega meseca ali enega leta. Koeficient obračanja zalog izračunamo na podlagi nabavne vrednosti artiklov za obdobje enega leta na naslednji način:
Koeficient obračanja zaloge =
Vrednost porabljenega materiala po nabavnih cenah Vrednost povprečne zaloge v skladišču
Ta kazalnik odraža hitrost obračanja sredstev v zalogah. Višji, kot je, hitreje se zaloge obračajo in sredstva so v povprečju vezana manj časa. To je za podjetje s finančnega vidika zaželeno, ker višji koeficient obračanja zalog pomeni več razpoložljivih sredstev za druge namene.
Drugi kazalnik je število dni vezave zaloge in je le drugačen izraz koeficienta obračanja zalog. Neposredno nam pove število dni, ko so sredstva podjetja vezana v zalogah. Manjši, kot je ta kazalnik, bolj je ugodno za podjetje. Izračun kazalnika za obdobje enega leta je naslednji: Število dni vezave = 365
Koeficient obračanja zaloge
Kazalniki so zelo uporabni za analizo zalog, kajti računati jih je mogoče za različno dolga časovna obdobja in različne skupine zalog (celotne zaloge, zaloge enega stroškovnega mesta, zaloge neke skupine artiklov). Veliko lahko izvemo z njihovo primerjavo s preteklimi obdobji ter primerjavo z drugimi podjetji.
Podatkovni model in programska rešitev omogočata izračune vezave zalog po mesecih, po družinah artiklov in po posameznih nabavnih referentih. Seveda pa lahko z različnimi poizvedbami izračunavamo tudi vezave zalog in koeficiente obračanja zalog tudi po drugih kriterijih.

S klikom na ukazni gumb »vezave po mesecih« se nam grafično izpišejo vrednosti vezav po mesecih, dodana pa je tudi trendna črta, ki pokaže trend gibanja vezav zalog.
Slika 20: Vezava zaloge v skladišču po mesecih
Trendna črta nam pokaže, da koeficient obračanja zalog rahlo pada, navkljub hitrejšemu obračanju zalog v skladišču pa se zaradi povečevanja proizvodnje in zaradi vse več različnih vgradnih materialov zaloga v skladišču povečuje. Za učinkovito vodenje skladišča je zaželeno, da se raven zaloge v skladišču vzdržuje na enaki ravni, to pa pomeni, da bi se morale zaloge hitreje obračati. Ker večina naših dobaviteljev prihaja iz tujine, posledično pa so razdalje do dobaviteljev velike, se zavedamo, da bo potrebno še veliko dela na optimizaciji na relaciji Adria-Mobil – dobavitelji. Z vsemi kazalniki in izračuni, ki jih imamo na razpolago, že lahko ugotovimo, kateri dobavitelj nam zaseda največ prostora v skladišču, prav tako nam je znano, kateri določeni vgradni deli enega dobavitelja povzročajo največjo zasedenost v skladišču, zato poizkušamo z optimizacijo dobav omenjenih materialov. Drugi problem pri dobavah pa je transport, ki predstavlja velike stroške in navkljub temu, da bi lahko dobavljali manjše količine v večkratnih izdobavah materiala, pa si ne moremo privoščiti, da bi se vozili pol prazni kamioni na relaciji dobavitelj – Adria-Mobil.
S klikom na ukazni gumb »vezave po družinah« pa se nam odpre forma, kjer s pomočjo potrditvenih polj lahko definiramo, za katere družine izdelkom želimo spremljati kazalnik, ki pokaže število dni vezav.

Slika 21:Vezava zaloge po družinah izdelkov
Zadnji kazalnik, ki ga uporabljamo, pa je »vezava po komercialistih«. Ta nam pokaže število dni vezav za posameznega nabavnega referenta. Iz baze podatkov pa lahko črpamo tudi druge podatke, ki jih lahko nato obdelujemo ali v Accessu ali npr. v Excelu. Ena zanimivejših primerjav je tako vezava zalog glede na državo dobavitelja.
Na spodnjem grafu je lepo razvidno, da oddaljenost dobavitelja dejansko pomeni tudi večje vezave zalog, pa tudi večja ko je vrednost izdanega materiala v določenem obdobju, nižji je koeficient števila dni vezave.

Slika 22: Vezave zalog glede na izvor dobavitelja
Kazalnik nam pokaže podatke, ki so bili pričakovani. Bližje, kot je dobavitelj in večja je vrednost izdaje skupine dobaviteljev, hitrejše je obračanje zalog. Npr. iz Nemčije prihaja največ naših dobaviteljev oz. predstavljajo največjo vrednost zalog. Pri takih dobaviteljih je tudi lažja optimizacija transporta, kot pa pri dobaviteljih iz držav, ki imajo samo nekaj dobav letno. Optimizacija je v primerih dobaviteljev z največjim prometom tudi najbolj smiselna, kajti ravno pri takih dobaviteljih lahko najbolj zmanjšamo stroške.

5. KRITIČNI DEJAVNIKI USPEHA
Kritični dejavniki uspeha so tisti dejavniki, od katerih je odvisna uspešnost poslovanja ali delovanja nekega sistema. Kritični dejavniki uspeha lahko neposredno ali posredno vplivajo na izpolnjevanje ciljev. V predstavljeni programski rešitvi je kar nekaj takih dejavnikov, ki lahko vplivajo na pravilne izhode programske rešitve:
-embalaža; nekateri dobavitelji ne uporabljajo vedno enake embalaže in konstantne količine materialov v eni embalaži. Zaradi tega je prihajalo tudi pri popisu embalaž do napak in odstopanj. Napake smo zaznali sproti glede na naše izkušnje in glede na izračune, ki so nam jih podale določene poizvedbe v zbirki baz podatkov.
Drugi tak problem pri embalaži je, da lahko določen dobavitelj pakira več kataloških številk v eno embalažo in nasprotno, da pakira eno kataloško številko v več različnih embalaž. V takih primerih, ki pa jih ni bilo veliko, smo določili primerljive vrednosti z dejanskim stanjem. Vsekakor teh napak ni bilo toliko, da bi kritično vplivale na izhode programske rešitve.
-izračun potrebnih sredstev za oskrbo delovnih mest; pri tem izračunu sredstev za oskrbo delovnih mest dejansko ni bilo možno izračunati, koliko časa potrebuje upravljalec oskrbovalnega sredstva za manipulacijo z materialom pri oskrbi. Hitrost vožnje je točen podatek, samo natovarjanje in raztovarjanje materiala pa je podatek, ki smo ga dobili s spremljanjem upravljalcev transportnih sredstev. Te podatke smo spremljali en mesec, vzorcev je bilo več sto, zato lahko rečemo, da je bil vzorec dovolj velik, da odraža pravilne čase, potrebne za izračune potreb po oskrbovalnih sredstvih
-ažurnost podatkov: ker se vsakodnevno pojavljajo nove kataloške številke, je potrebno tudi redno dodajanje podatkov o embalažah, da bi programska rešitev podajala pravilne izhode. Prav tako je potrebno dodajanje podatkov o tem, kam bomo določen material uskladiščili, ali spada določen material v kakšno družino izdelkov, s kakšnim sredstvom ga bomo oskrbovali na delovno mesto itd.
-projektiranje delovnih mest; za izračun prostora smo izbrali delovne naloge in izdelke v njih, ki jih dejansko največ izdelujemo. Lahko pa pride na proizvodne trakove tudi izdelek, ki vsebuje drugačne vstopne materiale in drugačne embalaže, za katere pa nismo predvideli odlagalnega mesta na delovnem mestu. V tem primeru lahko pride do pomanjkanja prostora.
-vsekakor pa je glede na logistične površine v novi tovarni, ki so manjše od površin v stari tovarni potrebno zagotavljati obstoječo raven zalog. Zaloge se ne smejo povečevati navkljub dvigovanju proizvodnje, v nasprotnem primeru lahko pride do pomanjkanja prostora in do neobvladovanja logističnega procesa v Adrii-mobil d.o.o.

6. KRITIČNA ANALIZA REŠITVE
Kritična analiza ali analiza SWOT (angl. Strenght, Weaknesses, Opportunities, Threaths) je učinkovit način identificiranja prednosti in slabosti ter analize priložnosti in pasti. S pomočjo analize se lahko osredotočimo na prednostna področja in izkoristimo priložnosti.
Prednosti:
-nova tovarna – razporedimo lahko površine, kakor želimo. Obstaja namreč samo površina, ki jo imamo na razpolago, na njo pa lahko postavljamo opremo glede na naše izračune in potrebe. V takih pogojih lahko optimalno postavimo novo organizacijo skladiščnega poslovanja.
- skladišče je sodobnejše. V starem skladišču smo uporabljali opremo, ki ni ponujala v vseh pogledih optimalnega dela, v novi tovarni pa lahko optimiziramo delo z nakupom prave skladiščne opreme, pravih transportnih sredstev, tudi sam prostor je optimalno prilagojen skladiščnemu poslovanju (dovolj svetlobe v vseh delih skladišča, optimalna raven vlage v skladišču, protipožarna zaščita …).
-na trgu je razpoložljivo veliko skladiščne opreme. V stari tovarni smo uporabljali samo en tip skladiščnih regalov za skladiščenje, ta tip regalov pa v veliko primerih ni bil ravno ustrezen za skladiščenje. V zadnjem času trg ponuja veliko rešitev za skladiščenje materialov, na izbiro imamo:
-standardne paletne regale,
-konzolne regale za skladiščenje daljših elementov,
-drive-in regale,
-pretočne regale,
-prevozne regale,
-razne podeste itd.
-veliko podatkov za programsko rešitev že obstaja. Za podano programsko rešitev lahko uporabimo kar precej podatkov, ki jih imamo že na razpolago v poslovno informacijskem sistemu UPRO, potrebno jih je samo prenesti v podatkovno bazo v programski rešitvi.
-podpora vodstva za programsko rešitev. Glede na izkušnje v stari tovarni, kjer smo skladišče urejali šele potem, ko so se pojavili problemi (npr. skladiščno opremo smo dokupili, ko je zmanjkalo prostora, pred tem pa so se pojavljale organizacijske težave, ki so onemogočale nemoten poslovni proces), se vodstvo zaveda, kako pomembna je pravilna organizacija skladiščnega poslovanja, zato pa tudi podpira rešitve, kot je programska rešitev za izračun skladiščnih površin.
Slabosti:
-skladiščna površina je že vnaprej določena. Pri projektiranju nove tovarne je bila logistična površina določena na osnovi nekih izkušenj in glede na stanje v stari tovarni. Določeni sta bili površina skladišča in višina skladišča brez ustreznih izračunov.
-potrebno je ustvariti bazo embalaž. V tovarni ni obstajala nobena baza embalaž, zato je bil potreben popis embalaže (dolžina, širina, višina embalaže in količina izdelkov v embalaži za posamezno kataloško številko), brez te baze embalaže namreč ni možen izračun potrebne skladiščne opreme. Sam popis embalaže je tudi vzel precej časa, obstaja namreč veliko število materialov potrebnih za izdelavo končnega izdelka, problem pa se pojavi tudi, ker nimamo na zalogi ves čas vseh materialov.

-pakiranje določenih materialov ni vedno enako. Kar precej dobaviteljev ne uporablja vedno enake embalaže za dobavo materiala, v tem primeru smo bili prisiljeni za izračun vzeti neke srednje vrednosti pri podatkih, ki so vezani na embalažo
-kratek rok za izdelavo informacijske rešitve. Od izdelave informacijske rešitve, pa do končnega predloga oz. rešitve, do izbora najugodnejšega ponudnika skladiščne opreme, do nabave in do montaže skladiščne opreme smo imeli samo pol leta časa.
-neizkušenost; Navkljub poznavanju logističnih procesov še vedno nismo imeli na začetku vseh pogledov na to, kakšne podatke lahko pridobimo s programsko rešitvijo, z razvijanjem programske rešitve so se nam pojavljale nove možnosti in rešitve, ki pripomorejo k lažjemu odločanju vodenja logističnega procesa v tovarni, podatkovni model v programski rešitvi pa omogoča tudi nadaljnji razvoj in pridobivanje informacij, ki pripomorejo k lažjemu vodenju logističnih tokov v naši tovarni.
-obstaja ogromno vrst embalaž oz. ni veliko standardnih embalaž. Veliko dobaviteljev dobavlja materiale v nestandardni embalaži različnih dimenzij, kar otežuje optimalen razpored materiala v skladišču.
-v programsko rešitev niso zajete vse možnosti za projektiranje delovnih mest. Za organizacijo delovnih mest smo uporabili samo en tipski končni izdelek, ki predstavlja večino proizvodnje in glede na ta končni produkt smo organizirali delovna mesta. Niso bile pa zajete vse izvedenke različnih produktov za izračun površin na delovnih mestih.
-vpeljujejo se novi produkti, kar lahko zahteva po določenem času reorganizacijo. Z vpeljavo novih produktov se srečujemo tako s problemi v skladišču (prihajajo nove embalaže drugačnih dimenzij, za katere nimamo predvidenega prostora), kakor tudi s problemi s površino na delovnih mestih (pride do problema, ko enostavno nimamo kam postaviti embalažo na delovno mesto).
Priložnosti:
-optimalna razdelitev skladišča glede na opremo in tip; glede na pridobljene podatke lahko optimalno razporedimo skladiščne površine (talna mesta, regali, prostor za prevzem, prostor za komisioniranje). Glede na razporeditev prostora lahko tudi razporedimo delo med skladiščniki.
-optimalna višinska razporeditev odlagalnih mest v skladiščnem regalu. S podatki o gibanju zalog posameznih embalaž lahko optimalno razporedimo ravni v regalih, s tem pa pridobimo na izkoristku prostora. Ne bi bilo smiselno postaviti regal, v katerem bi imeli višino ene ravni npr. 2 metra, v njega pa bi skladiščili embalaže višine en meter.
-nakup prave skladiščne opreme; glede na to, da smo v starem skladišču uporabljali en tip skladiščne opreme, imamo v novi tovarni možnost izbirati med različno skladiščno opremo, ki je prilagojena za skladiščenje materilov, ki jih potrebujemo za izdelavo končnih izdelkov
-nakup logistične opreme ob delovnih mestih. Glede na izračun potrebnih površin smo nakupili tudi skladiščno opremo v pravi količini za odlaganje materiala na delovnih mestih.
-optimalna organizacija delovnih mest. Z izračuni smo lahko zagotovili prostor in razporedili materiale na površine ob delovnih mestih. V primeru, če za določeno delovno operacijo ni bilo dovolj prostora na delovnemu mestu, smo delovno operacijo prestavili, v primeru pa da to ni bilo možno, pa smo zagotovili prostor za material na sosednjem delovnem mestu.
-lažja organizacija skladiščnega poslovanja. Z optimalno postavitvijo skladiščne opreme smo tudi lažje organizirali delo skladiščnikov.

-nakup pravih delovnih sredstev; glede na skladiščno opremo na raven zaloge in na manipulativne razdalje lahko izračunamo tudi, kakšna delovna sredstva potrebujemo za nemoten logistični proces.
-optimalna razporeditev upravljalcev transportnih sredstev. Z določitvijo delovnih sredstev, potrebnih za delo v skladišču smo razporedili tudi upravljalce teh sredstev.
-spremljanje zalog; v vsakem trenutku poznamo raven zaloge v skladišču, poznamo zalogo posamezne družine izdelkov, zalogo posamezne kataloške številke, raven zaloge na talnih mestih in v regalih, poznamo, kam se zaloga giblje – ali raste ali pada, s temi podatki pa se lahko pripravimo tudi na organizacijske spremembe.
-pripravljeni smo na potrebne reorganizacije. Glede na vse podatke smo pripravljeni tudi na organizacijske spremembe pred nastopom težav s prostorom in ne šele potem, ko prostora že zmanjka.
-možnosti ostalih dodatnih analiz. Programska rešitev se lahko razvija še naprej, ponuja nam možnost pridobivanja podatkov, ki so primerni za enkratno uporabo, s tem pa omogoča hitrejše reagiranje na morebitne probleme.
-kakovostnejše sprejemanje odločitev, nadaljnji razvoj in nadaljnja uporaba podatkov. Vse zgoraj našteto pripomore h kakovostnejšim odločitvam, podatke pa lahko uporabimo za nadaljnje analize tako za potrebe službe logistike kot tudi za ostale službe.
Pasti:
-skladiščna površina je manjša. Pri preselitvi v novo tovarno se je skladiščna površina zmanjšala za 20 odstotkov, kar predstavlja kar veliko težavo pri pravilni organizaciji skladišča
-zaloge se ne smejo večati. Kljub zmanjšanju skladiščne površine se zaloga ni zmanjšala, ampak ob vpeljavi novih produktov in dvigovanju proizvodnje celo raste, kar lahko kmalu privede do pomanjkanja logističnih površin.
-potrebno je stalno ažuriranje baze. Bazo podatkov je potrebno dnevno obnavljati s podatki iz poslovno-informacijskega sistema Adrie-Mobil d.o.o., drugače prihaja do netočnih izračunov.
-možnost nekakovostnih podatkov; embalaže se spreminjajo, spreminja se količina materialov v eni embalaži, prihaja do odstopanja izračunov od realnega stanja.
-niso zajete vse možnosti za projektiranje delovnih mest. Zaradi zajema podatkov za izračun površin na delovnih mestih samo za tipske izdelke lahko pride na delovnih mestih do pomanjkanja logističnih površin za odlaganje materiala, s tem pa do motnje proizvodnega procesa.
-sprememba uvoženih podatkov iz poslovno informacijskega sistema lahko vpliva na delovanje programske rešitve. Če se spremeni podatkovna struktura v poslovno- informacijskem sistemu, se s tem spremeni tudi uvoz podatkov, s tem pa lahko pride do podrtja programske rešitve.
Glede na analizo lahko zaključim, da nam bo programska rešitev olajšala delo pri organizaciji logističnih pretokov v tovarni, smiselen pa bil enak pristop že pri načrtovanju same tovarne in ne samo pri nabavi opreme.

7. ZAKLJUČEK
Skladišča s svojim osnovnim namenom predstavljajo pogoj za zvezno in optimalno delovanje tako proizvodnih kakor tudi oskrbnih procesov. Učinkovitost skladišč je odvisna predvsem od ustreznega in preudarnega postopka načrtovanja. Z neustreznim načrtovanjem skladiščnih prostorov lahko pride do motenj v logističnem procesu, tako pri prevzemanju in skladiščenju blaga, kot tudi pri oskrbovanju delovnih mest, s tem pa pride do nekompletnosti končnih izdelkov, do padca kakovosti, do zamud izdobav končnih izdelkov in s tem do nekonkurenčnosti podjetja. Kakor sem omenil v nalogi, nam je bil cilj zagotoviti optimalno skladiščenje materialov na skladiščnem prostoru, ki je za 20 odstotkov manjši kot v stari tovarni.
Optimizacija skladiščnega prostora je bila nujna zaradi zmanjševanja stroškov investiranega kapitala, zaradi stroškov skladiščenja, ki vključujejo stroške prostorov, amortizacijo zgradb, stroške vzdrževanja, stroške hlajenja in ogrevanja, prezračevanja, razsvetljave, čiščenja itd. V večjem skladišču bi bilo potrebno tudi več zaposlenih, več transportnih sredstev in več opreme.
Dosedanji način dela v stari tovarni ni bil ustrezen pri načrtovanju skladišča, vse je potekalo na osnovi izkušenj in na osnovi trenutnih situacij, prihajalo je do preobremenitve skladišč, do neorganiziranosti, posledično do motenj v procesu in do nezadovoljstva ljudi. Za optimalno organizacijo skladišča v novi tovarni smo želeli pridobiti točne izračune, koliko česa sploh imamo na zalogi, kako se te zaloge gibljejo, kakšne embalaže imamo v skladišču, glede na omenjene podatke pa smo želeli imeti v skladišču pravo skladiščno opremo, kamor bi optimalno uskladiščili vgradni material. Cilj nam je bil, da imamo tudi podatke oziroma kazalce gibanja zalog, da bi lahko v pravem trenutku reorganizirali skladiščno poslovanje. Glede na omenjene potrebe in probleme sem sestavil podatkovni model, iz katerega je nastala programska rešitev, ki nam ponuja potrebne informacije, obenem pa omogoča tudi razne druge analize, ki omogočajo kakovostnejše odločitve pri vodenju logističnega procesa v Adrii-Mobil d.o.o.
Programsko rešitev sem izdelal v aplikaciji Microsoft Access. Access je sodoben relacijski sistem za upravljanje s podatki, s katerim ni težko obvladovati velike količine podatkov. Pri obvladovanju podatkov pa je ključnega pomena pravi podatkovni model, ki je sestavljen iz medsebojno povezanih tabel. Podatke v teh tabelah smo pridobili na dva načina – iz poslovno-informacijskega sistema Adria- Mobil d.o.o., drugi del pa smo pridobili iz popisa manjkajočih podatkov in z vnosom teh podatkov preko vmesnikov v bazo podatkov. Glavna težava pri izdelavi programske rešitve je bilo pridobivanje manjkajočih podatkov, ki je vzelo precej časa, in navkljub postavitvi programske rešitve nismo vedeli, kakšne rezultate lahko pričakujemo. Končno razvita programska rešitev z vsemi potrebnimi podatki za izračune je postregla z rešitvami, ki so nam omogočile optimalno postavitev skladišča in nakup prave opreme, obenem pa je postregla tudi s podatki, ki so bili pomembni pri oblikovanju delovnih mest v proizvodnji. Z omenjeni izračuni smo nakupili skladiščno opremo, k nakupu opreme za potrebe odlaganja materialov ob delovnih mestih, sama oprema je bila postavljena in montirana, uporaba te opreme pa kaže, da so bili izračuni točni, netočnost izračunov se je pokazala v majhnem odstopanju pri nekaterih primerih, kar pa je posledica nekakovostnih vhodnih podatkov. Z aplikacijo spremljamo tudi gibanje zaloge z upoštevanjem različnih parametrov, s tem pa smo pripravljeni že vnaprej na mogoče potrebne organizacijske spremembe.

8. LITERATURA
1. Bradač P., Popolni vodič skozi Access 2003, Ljubljana, 2005 2. Gradišar M., Resinovič G.:, Informatika v organizaciji, Kranj, 1998 3. Kovačič A., Prenova in informatizacija poslovanja, Ljubljana, 2004 4. Lajovic I., Panorama: Enostavnost, kompleksnih informacij, h t t p : / /ww w . fo v .un i - mb .s i / p rog ram i ran je /u r os / f i l e s /BP /Pano ra ma .pd f , 20. 10. 2005 5. Logožar K., Poslovna logistika, Ljubljana, 2004
6. Mahorič T.: Načrtovanje relacijskih podatkovnih baz, Bi-TIM Ljubljana 1997 7. Mahorič T.: Uvod v podatkovne baze, Bi-TIM Ljubljana, 1995 8. Mesojedec U., Visual basic, sodobno programiranje, Ljubljana, 1998 9. Mrhar P., Uvod v SQL, Nova gorica, 2002 10. Oblak H., Mednarodna poslovna logistika, Maribor, 1997 11. Rajkovič V., Je podatkovno skladiščenje del splošne informacijske kulture?, h t tp : / /www. fov .un i -mb .s i /p rog rami ran je /u ros / f i l es /BP/DW98.pd f ,
12. Rajkovič V.: Baze podatkov, Upravljanje baz podatkov, prosojnice in zapiski predavanj (2004)
13. Teory T.: Database Modeling and Design, Morgan Kaufmann, 1994 14. Usenik J., Upravljanje logističnih sistemov, Novo mesto, 2003 15. Welzer, T. D.: Podatkovne baze 1, prosojnice predavanj,
h t tp : / / l p t . un i -mb .s i , 08. 03. 2005

KAZALO SLIK
Slika 1: Odstotek vgradnih delov posameznega skladišča 3 Slika 2: Poslovne in kapitalske povezave 6 Slika 3: Skupna prodaja (količinsko) 8 Slika 4: Število zaposlenih 9 Slika 5: Podatkovni model 26 Slika 6: Vstop v aplikacijo 28
Slika 7: Vstop v formo za spremljanje zalog 29 Slika 8: Gibanje zaloge 30
Slika 9: Izbor parametrov za spremljanje zalog 31 Slika 10: Izračun potrebne površine za skladiščenje 31 Slika 11:Kataloške številke dobavitelja 32
Slika 12: Spremljanje gibanja zaloge ene kataloške številke 33 Slika 13: Spremljanje zaloge dobavitelja 33 Slika 14: Spremljanje popisa embalaž 34 Slika 15: Vnos embalaže 35 Slika 16: Zasedenost regalov 36 Slika 17: Vnos časov za manipulacijo 38 Slika 18: Forma za izračun delovnih mest 39 Slika 19: Primer poročila enega delovnega mesta 40 Slika 20: Vezava zaloge v skladišču po mesecih 42 Slika 21: Vezava zaloge po družinah izdelkov 43 Slika 22: Vezave zalog glede na izvor dobavitelja 44

KAZALO TABEL
Tabela 1: Predvidene skladiščne površine 3 Tabela 2: Primer tabele za pregled nad izdelki 11 Tabela 3: Tabela Izdelkov 12 Tabela 4: Tabela dobaviteljev 12 Tabela 5: Odstranitev večkratnih vrednosti 13 Tabela 6: Primer nenormalizirane tabele 17 Tabela 7: Ločitev podatkov v stolpce 17 Tabela 8: Tabela v prvi normalni obliki 18 Tabela 9: Primer tabele z neključnimi podatki 18 Tabela 10: Zbirka v drugi normalni obliki 19 Tabela 11: Tabela v tretji normalni obliki 20 Tabela 12: Referenčni delovni nalogi 37

